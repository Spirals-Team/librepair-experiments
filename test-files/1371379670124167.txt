ועדת השרים תדון באיחוד בין הרשות השנייה למועצת הכבלים - מדיה ושיווק
הצעת החוק, שיוזם משרד התקשורת, אמורה ליצור תיאום בשוק השידורים ולחסוך בעלויות   (8)   ועדת השרים לענייני חקיקה צפויה לדון בראשון הקרוב בהצעת החוק לאיחוד הרגולציה בתחום השידורים בישראל. הצעת החוק, שיוזם משרד התקשורת, צפויה לאחד בין פעילות הרשות השנייה (המפקחת על הערוצים המסחריים 2 ו-10) לבין מועצת הכבלים והלוויין (המפקחת על HOT ו-yes והערוצים הייעודיים). 
היוזמה לאיחוד בין גופי הרגולציה, שזכתה לכינוי ״ברית המועצות״, עלתה על הפרק כבר לפני עשור, בהמלצתה של ועדה בראשות גיל סמסונוב. בשל לחצים פוליטיים היוזמה לא בוצעה עד כה. כעת מקדם המשרד את היוזמה, מתוך כוונה ליצור תיאום בשוק השידורים ולחסוך בעלויות. גם משרד האוצר דוחף לאישור החוק, כצעד ראשון לקראת הקמת רשות תקשורת עצמאית. 
שר התקשורת גלעד ארדן צילום: מיכל פתאל ההצעה כבר הופיעה בטיוטת חוק ההסדרים הנוכחית, אך משרד התקשורת לחץ להוציאה כדי לקדמה בעצמו לפי המדיניות שיתווה השר גלעד ארדן. שרי הממשלה צפויים לאשר את הצעת החוק. 
בשבוע שעבר נכנס לתפקידו מנכ״ל הרשות השנייה החדש, שי באב״ד , והוא זה שאמור להוביל את האיחוד. מנגד, ועדת איתור שמינה שר התקשורת הקודם משה כחלון בחרה בניסים משעל לתפקיד יו״ר מועצת הכבלים והלוויין, אך המינוי לא יצא אל הפועל בשל הכוונה לבצע את מהלך האיחוד. כעת למועצה אין יו״ר, שכן היו״ר המחליף נתי שורבט מילא את התפקיד כשנה - מקסימום הזמן המותר בחוק. 
מתווה המיזוג הוא סגירת הרשות השנייה, המעסיקה כ-50 עובדים, וביצע כל הפיקוח על השידורים ביחידה תחת משרד התקשורת - כפי שפועלת כיום מועצת הכבלים והלוויין. אנשי הרשות השנייה ועובדיה מתנגדים בחריפות למיזוג במתווה המוצע ומתכוונים להיאבק בו, ובין השאר טוענים כי פעילות תחת משרד התקשורת תפגע בעצמאות הרגולציה. 
אם אכן תאושר הצעת החוק יהיה זה מהלך ראשון מוצלח של השר הנכנס שבו לא הצליחו קודמיו. במשרדי האוצר והתקשורת סבורים כי גוף רגולטורי בעל ראייה כוללת על ענף השידורים יוכל לפקח בצורה טובה יותר על השוק ולעודד את התחרות.