רגולטור אמריקאי בכיר: "רמת ההון של דויטשה בנק איומה"
תומס הוניג, סגן יו"ר התאגיד הפדרלי לביטוח פיקדונות, טוען כי דויטשה בנק הוא דוגמה לכך שתקנות באזל 3 חסרות משמעות     רגולטור בכיר בארה"ב כינה את רמות ההון של דויטשה בנק "איומות" ואמר כי הן הגרועות מבין רשימת בנקים בינלאומיים, בהתבסס על מדד אחד של יחסי מינוף. “זה נוראי – רמת ההון שלהם איומה", אמר תומס הוניג, סגן יו"ר התאגיד הפדרלי לביטוח פקדונות בארה"ב (FDIC), גוף שאמון על פיקוח על הבנקים ופירוקם בעת הצורך. 
הוניג אמר כי חוקי ההון הבינלאומיים - תקנות באזל 3 - מאפשרים לבנקים להיראות כבעלי בסיס הון טוב, גם כאשר בסיס הון זה לוקה בחסר. הסיבה לכך היא שהתקנות מתירות לבנקים להשתמש במדדים מורכבים לסיכון הלוואותיהם, כדי לקבוע את ההון שהם זקוקים לו. אך שימוש ביחס מינוף נוקשה יותר, המשווה את שווי מניות הבנקים לסך נכסיו מבלי להשתמש בשקלולי סיכון, מעלה תמונה שונה ביותר לגבי בנקים כמו דויטשה בנק. 
צילום: בלומברג דויטשה בנק כמעט סיים לגייס 5 מיליארד יורו השנה בהנפקות אג"ח ומניות, והגדיל את יחס ההון הראשוני שלו ל-9.5% - נתון שלטענת הבנק הופך אותו לאחד הבנקים בעלי בסיס ההון הטובים ביותר בעולם. 
"הטענה שבסיס ההון שלנו לוקה בחסר אינה מדוייקת, כיוון שאם מסתכלים על תקנות באזל, אנחנו אחד הבנקים בעלי בסיס ההון הטוב בעולם, לאחר שגייסנו הון", אמר סמנכ"ל הכספים של דויטשה בנק, סטפן קראוס, בראיון לרויטרס, בתגובה לטענות של הוניג. “לטעון כי המינוף הופך אותנו לסיכון מערכתי – זו שגיאה", אמר קראוס, ואמר כי המדד עליו התבסס הוניג עשוי להיות מטעה כאשר הוא משמש ללא נתונים נוספים. 
יחס המינוף של דויטשה בנק היה 1.63% בסוף 2012, לפי נתוני הוניג, המבוססים על תקרנות ראיית החשבון האירופיות IFRS. דויטשה בנק אמר כי הנתון כעת עלה ל-2.1%, אך כי הוא אינו מתבסס עליו. כאשר משתמשים בתקנות ראיית חשבון אמריקאיות, נתון המינוף הוא 4.5%, לדברי קראוס. 
ההבדל נובע מהאופן בו מחשבים את הנגזרים שבמאזני הבנקים. אף נתון אינו מתאים ליחס המינוף של תקנות באזל, המחשב את ההון בדרך אחרת, וקובע יחס מינוף מינימלי של 3%. 
ה-FDIC הדגיש כי הוניג דיבר בראיון כאדם פרטי, וכי התאגיד עצמו אינו מפרסם תגובות על בנקים באופן ספיציפי. הוניג ידוע כמתנגד למדיניות המוניטרית המרחיבה של הבנק הפדרלי כאשר כיהן כנשיא הבנק הפדרלי של קנזס סיטי, וישב בועדה האמונה על קביעת המדיניות המוניטרית. הוא גם מבקר חריף של תקנות באזל 3, שהתפרסמו לאחר המשבר. לטענתו, התקנות אינן מצמצמות מספיק את גודלם של הבנקים המסוכנים ביותר, ולבנקים קל לעקוף אותן. 
לדברי הוניג, בנקים אחרים שיחס המינוף שלהם נמוך מדי הם UBS (2.52%), מורגן סטנלי (2.55%), קרדי אגריקול (2.72%) וסוסייטה ז'נרל (2.84%).