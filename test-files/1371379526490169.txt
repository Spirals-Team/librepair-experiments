אלקטרה מוכרת את פעילות האלקטרו-מכניקה בבלגיה
קבוצת אלקטרה , בניהולו של איתמר דויטשר, חתמה על עיסקה למכירת פעילות האלקטרו-מכניקה שלה בבלגיה. במסגרת העיסקה, ימכרו חברות הנמצאות בבעלותה המלאה של אלקטרה את אחזקותיהן (100%) בחברת דוויס הבלגית תמורת סכום של כ-154 מיליון שקל (כ-32 מיליון אירו ).
בעקבות העיסקה תרשום אלקטרה רווח לפני מס, המוערך על ידי החברה בכ-63 מיליון שקל (כ-13 מיליון שקל) והיא צפויה להניב לקבוצת אלקטרה תזרים מזומנים פנוי נטו המוערך ב-120-130 מיליון שקל. העיסקה כפופה למספר תנאים, ומועד ההשלמה שלה, להערכת אלקטרה, יהיה עד ליום 31 באוקטובר השנה.
לאחר העיסקה פעילותה האלקטרו-מכנית הבינלאומית של אלקטרה ממשיכה להתבצע במדינות אחרות במזרח ומערב אירופה כאשר הצמיחה תתרכז ביבשת אפריקה, בה היא פועלת באמצעות חברות בנות בגינאה, ניגריה ובאנגולה, אליה נכנסה הקבוצה אשתקד, והמתאפיינת בקצבי צמיחה גבוהים.
אלקטרה דיווחה בחודש שעבר על תוצאות הרבעון הראשון של 2013, מהן עולה כי הקבוצה הציגה צמיחה של כ-17.3% בהכנסותיה לרמה של כ-866.4 מיליון שקל, ועלייה ברווח הנקי הכולל לכ-24.1 מיליון שקל.

איתמר דויטשר, מנכ"ל אלקטרה: "בעיסקה הנוכחית מימשנו את פעילות האלקטרו-מכניקה הוותיקה של דוויס בבלגיה, וזאת לאחר שפוטנציאל הצמיחה שלה התקרב להערכתנו למיצוי. בעיסקה הנוכחית ניצלנו הזדמנות מצוינת שעמדה בפנינו למכור את הפעילות באופן המותיר בידי אלקטרה תזרים מזומנים גבוה ורווח משמעותי, ובמקביל מאפשר לקבוצה לשפר את יחסיה הפיננסים. אלקטרה ממשיכה להרחיב את פעילותה הבינלאומית בעיקר באפריקה, טריטוריה בה אנו פועלים כיום בניגריה ובאנגולה, והנהנית מצמיחה משמעותית וקיים בה פוטנציאל רב להרחבת פעילות גם בשנים הקרובות".