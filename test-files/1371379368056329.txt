בכפוף לשימוע: כתבי אישום נגד יהלומנים החשודים בהלבנת הון במיליארד ש' - דין וחשבון
על פי החשד, אוחנה פעל להוצאת כספים לחו"ל של אנשים שונים ללא דיווח לרשות לאיסור הלבנת הון ובמסווה של יבוא יהלומים ■ ביחס למנחם מגן ודורון אלעד, חושדת הפרקליטות כי השניים הפעילו שנים רבות עסק לא רשום למתן שירותי מטבע בבורסה ליהלומים, שנחזה להיות עסק למסחר ביהלומים     פרקליטות מחוז תל אביב מיסוי וכלכלה הודיעה היום לשלושה חשודים מרכזיים בפרשת הבנק המחתרתי בבורסה ליהלומים, מאיר אוחנה, מנחם מגן ודורון אלעד, על כוונה להגיש כנגדם כתבי אישום בכפוף להליכי שימועים. 
במכתבי השימוע הודיעה הפרקליטות לחשודים, כי לאחר בחינת חומר הראיות בעניינם, נמצא כי הם עברו לכאורה עבירות פליליות וכי נשקלת אפשרות להגיש נגדם כתבי אישום. הפרקליטות חושדת כי מאיר אוחנה, יהלומן רשום בבורסה ליהלומים, עסק בפועל בין השנים 2010-2011 בעיקר כנותן שירותי מטבע שונים ולא כיהלומן. 
על פי החשד, אוחנה פעל להוצאת כספים לחו"ל של אנשים שונים ללא דיווח לרשות לאיסור הלבנת הון ובמסווה של יבוא יהלומים בהיקפים אדירים של יותר מחצי מיליארד שקל, תוך ביצוע שורת מעשי מרמה חמורים כנגד מפקחי מכס של משרד התמ"ת בבורסה ליהלומים ולפקידי בנק שונים. 
אוחנה חשוד עוד כי בתקופה זו הוציא ליהלומנים שונים בבורסה ליהלומים חשבוניות פיקטיביות בסכום זהה של כחצי מיליארד שקל, שאיפשרו ליהלומנים רבים להתחמק מתשלום מס. אוחנה חשוד, כי ביצע עבירות שונות על חוק העונשין, חוק איסור הלבנת הון, פקודת מס הכנסה, חוק מס ערך מוסף ופקודת המכס. 
הבורסה ליהלומים צילום: מוטי קמחי ביחס למנחם מגן ודורון אלעד, חושדת הפרקליטות כי השניים הפעילו שנים רבות עסק לא רשום למתן שירותי מטבע בבורסה ליהלומים, שנחזה להיות עסק למסחר ביהלומים. על פי החשד, בשנים 2011-2008 נתנו מגן ואלעד שירותים למאות לקוחות בהיקפים של מאות מיליוני דולרים תוך הסתרת פעולותיהם מרשויות המס ומהרשות לאיסור הלבנת הון. 
בהתאם לראיות שנאספו בחקירה, העמידו מגן ואלעד נכסים פיננסים בחו"ל ליהלומנים ואנשים אחרים, ניכו שיקים והמירו מטבע בהיקף של מעל מיליארד שקל ללא דיווח לרשות לאיסור הלבנת הון, ותוך השמטת הכנסתם הנובעת מפעילות זו מרשויות המס בישראל. 
עוד נטען, כי השניים קיבלו והוציאו חשבוניות פיקטיביות עבור לקוחותיהם היהלומנים בהיקף של יותר מ-300 מיליון דולר. מגן ואלעד גם חשודים כי דאגו לשבש את החקירה על ידי הסתרת תיעוד פעילותם העבריינית במקומות מסתור ועל ידי השמדתו וכי ביצעו עבירות על חוק איסור הלבנת הון, פקודת מס הכנסה, חוק מס ערך מוסף ועבירות שונות על חוק העונשין. 
לחשודים ניתנה אפשרות בהתאם לחוק, לקיים הליך שימוע בפני פרקליטת מחוז תל אביב (מיסוי וכלכלה), עוה"ד ליאת בן ארי שווקי, בטרם תתקבל החלטה אם להגיש כתב אישום נגדם. 
החשדות שפורטו במכתבים הם פרי חקירה שנעשתה בשנת 2012 על ידי היחידה הארצית לחקירות הונאה (יאח"ה), יחידת יהלום של רשות הסים, חקירות מכס ומע"מ ירושלים ובשיתוף הרשות לאיסור הלבנת הון ומימון טרור. החקירה חשפה מסכת פעילות עבריינית חמורה בהיקפי ענק, שנעשתה תוך שימוש במתחם הסגור של הבורסה ליהלומים ברמת גן. 
עו"ד דרור מתתיהו, ממשרד דולן-דמארי-מתתיהו, המייצג מספר חשודים בפרשת הבנק המחתרתי, מסר בתגובה: "אנו סבורים כי הפרקליטות שוגה בהבנת העובדות ובפרשנותן. באמתחתנו טענות כבדות משקל, שיש בהן כדי להשמיט את הבסיס תחת ההאשמות המיוחסות למרשנו, אולם אלה תפורטנה בפני הפרקליטות במהלך השימוע, ולא באמצעי התקשורת". 
בפרקליטות מיסוי וכלכלה מנהלים את התיק עוה"ד אורנה גלבשטיין, טפת מויאל רוטשילד, אלון גילדין וסוזנה שור.