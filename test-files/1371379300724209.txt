נרים כוסית ליאיר לפיד
כמה זמן נותר עד ל-1 ביולי? שבועיים? שלושה? הסיבה שאני שואל היא כי מאחר שכמעט בכל יום משנה שר האוצר את מתווה הרפורמה בענף ה אלכוהול , אז אנא רשמו לפניכם: הדברים נכתבו ב-13 ביוני, וכל שינוי עתידי ברוח הדברים הוא על אחריות שר האוצר בלבד.
הרפורמה ב מיסוי על משקאות אלכוהוליים התחילה עוד בימים שבהם יאיר לפיד היה מסוגל לחסל בקבוק וויסקי בערב, הרבה לפני ששאף לפוליטיקה והפסיק לשתות.
עיקרה של הרפורמה היה במעבר ממס שמחושב על-פי מחירו הסיטונאי של הבקבוק (ככל שהוא יקר יותר - כך שולם עליו יותר מס), למס אחיד על-פי אחוז האלכוהול. באופן שכזה למשל היה המס על וודקה מתוצרת הארץ, נניח קגלביץ', הופך לזהה לזה שמוטל על בקבוק של וודקה יקרה, למשל גריי-גוס.
לפני שאבירי הצדק החברתי קופצים ברפלקס המותנה שלהם, נגלה שכך מקובל בכל העולם: משקאות אלכוהוליים ממוסים לפי אחוז האלכוהול בהם, והרפורמה נועדה בסך-הכול ליישר קו עם מדינות ה-OECD.
אז למה הרפורמה לא עברה כבר ב-2010? הסיבה לא קשורה לאנשים שמשתכרים מאלכוהול, אלא לאנשים שמשתכרים מכוח: ה דיוטי פרי בישראל הוא חנות האלכוהול הגדולה ביותר בעולם. רוב המשקאות האלכוהוליים היקרים בישראל, כמו וויסקי יקר או קוניאק, נמכרים בדיוטי פרי.
מי נהנה מכך, מעבר לבעלי הדיוטי פרי? ניחשתם נכון: רשות שדות התעופה. דמי השכירות הגבוהים שמהם נהנית הרשות הם פועל יוצא של הפדיון הגבוה בחנויות הדיוטי פרי, שאחת הרווחית שבהן היא חנות המשקאות.
לרשות שדות התעופה, מוכרחים להזכיר, יש לא מעט עובדים מאורגנים שיודעים להתפקד לכל מפלגה שהיא כדי להשפיע על תוצאות הפריימריז. חברו אחד ועוד אחד וקבלו מדוע יישום הרפורמה נדחה ב-4 שנים, ל-1 בינואר 2014.
וודקה זולה ועבריינים בתפקיד יבואנים 
בינתיים קמו עוד סיבות שהצדיקו את הרפורמה. למשל, הקלות הבלתי נסבלת שבה רוכשים קטינים בקבוק וודקה בפיצוציה, או השתלטות של גורמים עבריינים על היבוא המקביל המכונה "פרלל", באמצעות חשבוניות פיקטיביות שהנפיקו להם סיטונאים בחו"ל.
עד לשבוע זה, יאיר לפיד לא המציא שום דבר, הוא רק החליט להקדים בחצי שנה את מועד יישום ההחלטה, מינואר ליולי.
אלא שאז קמה מקהלה של צדקנים, שרובם לא הבינו אפילו על מה הם כותבים או מדברים. מראשוני הטוקבקיסטים ועד לסופר מכובד כמו מאיר שלו (בטורו ב"ידיעות אחרונות") פסקו כולם: לפיד מעלה את מחיר המשקאות הזולים ומוזיל את היקרים.
עד כדי כך עלתה צעקת הבורים, עד שאפילו לפיד - שליט יחיד במפלגתו שלא ממש אכפת לו באיזה פריימריז יצביעו עובדי רשות שדות התעופה - נשבר.
התקנה החדשה שיזם לפיד, ושאמורה להיכנס לתוקפה ביולי, היא שעטנז בין שיטת המיסוי הקיימת לבין הרפורמה, והמשמעות היא שהמשקאות הזולים כמו ערק או וודקה מתוצרת הארץ יתייקרו משמעותית, אך למגינת ליבם של מי שקיוו להפיג את הצימאון בעזרת וויסקי סינגל מאלט למשל, המשקאות היקרים יתייקרו גם הם. השוויון נשמר (לכאורה), כולם הפסידו.
בישראל לא אוהבים לרחם על אנשי העסקים, ובכל זאת: שוו בנפשכם מה עובר על יבואן אלכוהול שבכל יומיים משנים לו את המחירון. איך אפשר להתנהל כך מול הספקים מחו"ל ומול הלקוחות בישראל?
ימי היובש 
ואי-אפשר לסכם נושא שכזה מבלי לומר מילה על המהות. רבים מהגולשים יכולים לתהות: על מה בכלל המהומה? הרי אלכוהול הוא מוצר מזיק ומוטב שיתייקר ככל האפשר.
כדי לענות להם צריך לחזור כמעט 100 שנים לאחור, אל התקופה שמכונה "תקופת היובש" בארצות-הברית. גם אז ניסו אנשים בעלי כוונות טובות לייבש את שוק האלכוהול. 9 שנים מאוחר יותר, בוטל האיסור. 9 שנים מאוחר מדי: שיעור מקרי המוות כתוצאה מצריכת משקאות אלכוהוליים זינק פי עשרה, ועל הדרך נולד גם הפשע המאורגן...
האם זה מה משצפה גם לנו? מוקדם לדעת. בינתיים אפשר רק להרים כוסית לחיי המרוויחים: האוצר, חנות הדיוטי פרי וגם... העבריינים: כי מ-1 ביולי יהיה זול יותר לקנות גרם של קוקאין מאשר צ'ייסר של ערק. אתה הבנת את זה, יאיר?