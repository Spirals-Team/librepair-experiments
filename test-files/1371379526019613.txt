מי עדן נמכרת לקרן זרה לפי שווי של יותר ממיליארד שקל
חברת מי עדן והחברות-הבנות שלה נמכרות לקרנות השקעה מקבוצת רוהן קפיטל. העסקה מתבצעת לפי שווי של כ-240 מיליוני אירו, בניכוי חובות של כ-170 מיליון אירו.
במסגרת העסקה יבוצע רה-ארגון של החובות הבין-חברתיים של מי עדן , החברות הנמכרות והחברות בקבוצה, באופן שלאחר יישום רה-הארגון לא ייוותרו חובות בתוך הקבוצה, בין החברות בקבוצת מי עדן.
להערכת מי עדן, חלקה המשוער בתמורה לאחר תשלומים שונים יהיה בין 24 ל-27 מיליון אירו בלבד (סכום זה כולל את חלקה של החברה בהחזרי הלוואות הבעלים). סיטי ופועלים שוקי הון ייעצו לבעלי המניות של מי עדן בעסקה.
את קרן השקעות רוהן ייצג עו"ד מייק רימון ממשרד מיתר-ליקוורניק-גבע-לשם-טל ושות'.
‏מי עדן, בניהולו של רענן זילברמן , סיימה את הרבעון הראשון של השנה עם הכנסות של 61.6 מיליון אירו ורווח של 1.8 מיליון אירו.
בדוח של הרבעון הראשון ציינה הנהלת מי עדן כי "בשלב זה החברה ועדן הולנד מתרכזות באפשרות למכור את כל או את רוב פעילות עדן הולנד או החזקותיה בחברות-הבנות לרוכשים פוטנציאליים. במסגרת זו מתרכזת החברה בניהול משא-ומתן עם אחד מהרוכשים הפוטנציאליים, שהציע הצעה לא מחייבת. התמורה שתתקבל בידי החברה, אם תושלם עסקת המכירה עם אותו משקיע, נמוכה משווי החברה שמשתקף נכון למועד זה מהמסחר במניותיה בבורסה".

כך, העסקה לא אמורה להפתיע את המשקיעים, ובכל זאת מניית החברה צונחת היום (א') בכ-12% במהלך המסחר בבורסה בתל-אביב.