תה, מישהו? ריטה בלינק אוספת קומקומים
הפעם נסענו לבית שאן כדי לפגוש את ריטה בלניק, אספנית קומקומים. כבר בכניסה התרתה בנו האישה החביבה כי העברית שלה אינה טובה וכי היא מאוד מתביישת מהמצלמה. "אין בעיה" עניתי, "אני אעשה קריינות ובכלל לא ישמעו אותך". אך לאחר שהתחלנו לדבר על האוסף אורו עיניה והיא דיברה כה יפה שחבל היה לי לגעת. 

  צילום: יהונתן צור, עריכה: מישל דור 

  "אני לא יודעת בדיוק כמה קומקומים יש לי", אמרה לי ריטה, "נדמה לי שיש בערך 565 ואני שמחה שהם מכל העולם. הכל התחיל כשהבן שלי ביקר באנגליה ב-1994 ונדהם לראות את הקומקומים שיש שם, והביא לי אחד מאוד יפה. מפה ושם אנשים ראו את הקומקום וכמה אני מתלהבת ממנו, וככה התחילו לזרום אלי קומקומים מיפן, מסין, מרוסיה, מאוקראינה, מארצות הברית, והם ממשיכים להגיע אפילו שאני אומרת לכולם שמבחינתי לא צריך יותר – זה פשוט לא נגמר". 

  בדירה הצנועה האוסף תופס את כל הסלון, כשמה שמרשים זו ההשקעה בסידורו וכמה שהוא פשוט ויפה: ניתן לראות קומקומים מכל חומר אפשרי כמו קריסטלים, מתכת, זכוכית, עץ, פח ואפילו עבודת יד מקרמיקה מחנות מיוחדת בהוד השרון. ככל שהתעמקנו באוסף נפרצו סכרי השפה וריטה פשוט "זרמה" והסבירה בפירוט רב על כל קומקום וקומקום. 

  לשאלה איזה קומקום היא הכי אוהבת נועצת ריטה מבט חודר ונוזפת בי: "איזו שאלה אתה שואל? אין דבר כזה! אני אוהבת את כולם כי כל אחד יותר מיוחד מהשני, אז אין אחד שממש אפשר להגיד שהוא הכי מיוחד". 

  מה שמעציב את ריטה בלניק הוא שאין לה עם מי לשוחח על הקומקומים או חמור מזה – להחליף – וכאן יש לכם הזדמנות לא רק לראות אוסף מדהים אלא להכיר אישה נפלאה שהפכה את הפריט הכי חיוור בדרך כלל – לאוסף של יצירות אמנות. 

  כדי ליצור קשר כל מה שצריך זה לשלוח מייל לריטה לכתובת balannik@gmail.com 

  יש לכם אוסף מעניין ואתם רוצים לפרסם אותו? שילחו מייל עם הפרטים שלכם לאי מייל: mic.dor@gmail.com - ואם המערכת תמצא בכך עניין, ניצור עימכם קשר.