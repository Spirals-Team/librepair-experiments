אל תבנו על אירו חלש
לא מעט מהתחזיות בשוקנו הפיננסי מתבססות על הערכה / תקווה להיחלשות משמעותית מתמשכת בשער החליפין של האירו מול הדולר. לא בטוח שלהערכות אלו יסוד כלכלי מוצק. לפחות חלק מהתנודה מהדולר אל היורו ספקולטיבית וקצרת-טווח. תנודה בועתית העשויה לחזור לנקודת המוצא שלה. 
  
היחסים הכלכליים הבסיסיים בין המדינות החברות בגוש מטבע האירו האחיד לבין ארה"ב לא השתנו. קשה מאוד לראות את הנגיד של הבנק המרכזי של אירופה מוריד ריבית בשיעור ניכר, וקשה עוד יותר לראות את היו"ר של הבנק המרכזי של ארה"ב מעלה את הריבית. הראשון סבור שהאינפלציה אצלו טרם הגיעה לשיאה, השני סבור שהאינפלציה אצלו כבר עברה את השיא שלה. 
  
למרות הרגיעה בבורסות, כמה מבעיות היסוד של המשק של ארה"ב לא באו על פתרונן. הממשל ממשיך במדיניות של גירעונות תקציביים משמעותיים, שאף צפויים להעמיק בשנה הבאה. הזעזועים במגזר הנדל"ן טרם מיצו את עצמם, והטיפול הממוסד בהם עדיין רחוק מהשלמה מייצבת. ולבסוף: התרחבות הייצוא מאמריקה תלויה קריטית בשער חליפין נמוך ונוח של הדולר. די היה בעלייה הקלה של הדולר בשבועות האחרונים כדי להטיל פחדים בלבם של יצואני אמריקה. 
  
הכלכלה הפכה לנושא מוביל ברשימת הדאגות של האזרח האמריקני. מנגד, האירופאים בסך הכל לא מגלים סימנים של חרדה ממצבם הכלכלי. הרחוב המערב והמרכז אירופאי, בניגוד לאמריקני, שומר על יציבות, ממלא את החנויות, לא היסטרי ולא בועט במנהיגיו הפוליטיים. היצואנים מאירופה הסתדרו לא רע עם אירו חזק, ולא מהווים קבוצת לחץ לפיחות. 
  
צריך גם לעשות קצת חשבון. האירו נחלש בתוך חודש אחד בכ‭,5.5%-‬ אבל במבט על פני שנה הוא עדיין התחזק בכ‭9%-‬ מול הדולר. עוצמת התיקון החד-חודשי כלפי מטה אומנם הפתיעה סוחרים וחזאים בשוק המטבע, אך הכיוון עצמו לא הפתיע. התיקון, לדאבונם, כבר מיצה את עצמו. למה לדאבונם? כי סוחרי המטבע חיים מקנייה ומכירה תכופה של המטבעות, ואין דבר המזיק יותר לבריאותם העסקית משקט ושלווה בשוק. 
  
הפסימיסטים רואים את כלכלת ארה"ב מידרדרת לאפס צמיחה ואת כלכלת אירופה סופגת עוד חצי שנה של צמיחה שלילית. אם הם יצדקו, לא תהיה לנגיד הבנק המרכזי האירופי ברירה אלא להפחית ברבע אחוז את הריבית. האם הורדה כזו תזעזע את שוק מטבע החוץ? תזניק את הדולר לגבהים חדשים? מסופקני. אסתכן בהערכה שבהינתן המצב הפוליטי העכשווי - כלומר, בהנחה שלא תפרוץ מלחמה בין רוסיה לשכנותיה ולא בין ישראל לאיראן - המחירים היחסיים של המטבעות השונים בעולם נראים כעת קרובים לשווי משקל ומצויים באיזון הדדי. עד ששוב תבוא רוח סערה ותשבש את כל התחזיות המלומדות.