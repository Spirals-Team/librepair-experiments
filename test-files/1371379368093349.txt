התעשייה האווירית חתמה על חוזים בהיקף של למעלה מ-100 מיליון ד' - תעשייה ומקרו
תספק ללקוחות זרים מערכות איסוף מודיעין תקשורת, מודיעין אלקטרוני ומכ"מי סיור ימי     התעשייה האווירית (תע"א) חתמה באחרונה על חוזים חדשים בהיקף העולה על 100 מיליון דולר עם לקוחות זרים. החוזים כוללים אספקת מכ"מ סיור ימי, שדרוג מטוס משימה מיוחד על ידי התקנת מערכת לאיסוף מודיעין אלקטרוני ואספקת מערכות לאיסוף מודיעין תקשורת באמצעות בלון תצפית ופלטפורמות קרקעיות. 
תע"א תשתתף בסלון האוירי בפאריס שייפתח מחר ותציג פתרון אינטגרטיבי הכולל את מבחר המערכות המתקדמות, פרי פיתוחה, למגוון תרחישים, עם דגש על פתרונות מוחלטים לאחיזת שטח ולהגנה אקטיבית רב שכבתית. 
כל פתרון משלב את מיטב מוצרי החברה, בהם הסנסורים, הפלטפורמות, התקשוב ומערכות הנשק שיהוו גורם שובר שיוון לטובת הלקוח במערכה בה הוא משתתף. 
יוסי וייס, מנכ"ל תע"א אמר כי: "הפתרונות, המותאמים לצרכי הלקוחות, מאפשרים יכולת ייחודית להתמודדות רחבת היקף עם שורת איומים ומציעים את כל האמצעים לטובת קבלת ההחלטה הטובה ביותר, בזמן קצר ביותר ונקיטת פעולות אפקטיביות להגנה מוחלטת".
תע"א תחשוף בסלון האוירי אנטנת תקשורת בתדר גבוה קומפקטית וייחודית שתוצג על גבי מטוס ללא טייס (מל"ט) מסוג "הרון" לאיסוף מודיעין תקשורת. 
מערכת שפיתחה התעשייה האווירית צילום: אילן אסייג כמו כן בתצוגה, מערכת נשק מסוג "ברק 8" על כל מערכותיה: קרון בקרה, מיירטים ומכ"מ רב זרועי (MMR), טילי מערכת ה"חץ", מערכת חימוש משוטט "הארופ", טילי קרקע-קרקע ארוכי טווח מסוג LORA"", מערכת ארטילרית עצמאית לכוחות היבשה "מנתר" ועוד.