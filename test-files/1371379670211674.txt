60 עובדי הדפוס של מעריב פוטרו; הוועד מתנגד לפיטורים במערכת - מדיה ושיווק
בשבועות האחרונים, בעיקר לאור סגירת מקומוני "מעריב", החליט בן צבי להפסיק לחלוטין את פעילות הדפוס והיום קיבלו העובדים את מכתבי הפיטורים   (2)   60 עובדי הדפוס של "מעריב" קיבלו היום מכתבי פיטורים מהנהלת מעריב, זאת לאור כוונת שלמה בן צבי לסגור את פעילות הדפוס. בהסתדרות הגישו היום בקשה לצו מניעה נגד מהלך הפיטורים, ומחר יתקיים דיון בעניין בבית הדין לעבודה. 
בן צבי התחייב להפעיל את מערך הדפוס של העיתון למשך כשנה וחצי, ולהעסיק כ-110 עובדים. אלא שלאור צמצום פעילות הדפוס נותרו במקום 60 עובדים בלבד. בשבועות האחרונים, בעיקר לאור סגירת מקומוני "מעריב", החליט בן צבי להפסיק לחלוטין את פעילות הדפוס והיום קיבלו העובדים את מכתבי הפיטורים. 
גורם בכיר ב״מעריב״ טען אתמול כי במהלך המו״מ עם ההסתדרות ועם ועד עובדי הדפוס הבינו הצדדים כי לא ניתן להמשיך להפעילו, וכי עליו להיסגר וכל עובדיו יפרשו מרצון. אלא שלדעתנו, ההסתדרות וועדי העיתונאים סיכלו הסכמה כזו. 
מ״מעריב״ נמסר בתגובה: "פעילות בית הדפוס גורמת להפסד של עשרה מיליון שקל בשנה ופוגע אנושות במאמצי החברה להבריא כלכלית את מעריב ולהבטיח את המשך קיומו ועתידו. אנו מנהלים מו"מ עם ההסתדרות במשך למעלה משלושה חודשים על מנת לאפשר פרישה מרצון של העובדים וצר לנו על כך שההסתדרות בחרה לדחות את כל ההצעות שהעלינו ובכך פועלת נגד האינטרס של עובדי בית הדפוס עצמם ומסכנת את עתידם של כלל עובדי החברה". 
במקביל, ועד העיתונאים במעריב שוב נערך למאבק במו״ל שלמה בן צבי. הוועד מתנגד בחריפות למהלך פיטורים של כשלושה עובדים בעיתון, וזאת לאחר ש-150 עובדים בעיתון הביעו נכונות לפרישה מרצון. בוועד אומרים כי הם מתכוונים לנקוט בצעדים כדי לעצור את מהלך השימועים והפיטורים. 
לפי החוזה לרכישת העיתון, בן צבי יכול לפטר רק 10% מכוח האדם לאחר חצי שנה מהרכישה. אלא שבן צבי הודיע להסתדרות כי בכוונתו לפטר 135 עובדים. לאחר הסכמה עם ההסתדרות הוחלט כי תוצע לעובדים תוכנית פרישה מרצון. 
להצעה לפרישה מרצון נענו כ-150 עובדים, אלא שההנהלה הטילה וטו על פרישתם של כ-30 עובדים החיונים למערכת. במקביל, כדי להגיע להיקף הקיצוץ הנדרש, שלחה ההנהלה מכתבי שימוע לפני פיטורים לשלושה עובדים. 
בהודעה שהוציא ועד הפעולה של עיתונאי מעריב לעובדים נכתב כי "נודע לנו שבניגוד לסיכומים המוקדמים עם ההנהלה לפני התוכנית לפרישה מרצון התחילו עובדים ביממה האחרונה לקבל זימונים לשימועים לקראת פיטורים. כמו שאמרנו בעבר, מבחינתנו ההנהלה מיצתה מזמן את זכותה להקטנת מספר העובדים הנקלטים ב-10%, ועוד הרבה מעבר לכך, ואין לה שום זכות לפטר עובדים נוספים המוגנים על ידי ההסכם הקיבוצי". 
גורם ב"מעריב" טוען כי מהלך הפיטורים הוא חוקי ומעוגן בהסכם, ואין לו שום קשר למהלך הפרישה מהרצון. לטענתו, ״הפעילות של הוועד במקרה הזה רק מזיקה לעובדים, שחלקם רצו לפרוש מרצון ולא עשו זאת בגלל הוראות הוועד״. 
ממעריב נמסר: "אנו פועלים בהתאם לחוזה שקיבל תוקף חוקי של בית המשפט ולפיו ניתן לבצע התייעלות במצבת כח האדם בחברה עד 10%, וזאת מתוך מטרה להביא את החברה ליציבות כלכלית".
  
חגי מטר בהפגנת עובדי מעריב, לפני כשמונה חודשים צילום: תומר אפלבאום