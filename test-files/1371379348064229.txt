אחרי CERN: מאיץ חלקיקים ענק חדש בתכנון
הושלמו התכניות לבניית מאיץ החלקיקים הגדול בעולם. עכשיו חסר רק המימון: 7.8 מיליארד דולר הסר דיווח מפייסבוק פרסומת התכנית הטכנית וההנדסית לבניית מאיץ החלקיקים הגדול בעולם הוגשה אתמול (ד') לועדה המפקחת של ICFA - הוועד הבינלאומי למאיצים עתידיים. המאיץ החדש, שיקרא ILC , יהיה באורך של כ-31 קילומטרים, ואחת ממטרותיו המוצהרות הוא חקר החומר האפל -חומר היפותטי שלא ניתן לצפות בו באופן ישיר, ושעל פי התיאוריה מהווה מרכיב נכבד במסה של היקום. 

אם הסיפור נשמע לכם מוכר, הרי זה כי רק לפני כמה שנים נחנך LHC, או בשמו המלא Large Hadron Collider, תחת גוף המחקר CERN בשוויץ. ה-LHC הוא מאיץ החלקיקים הגדול בעולם היום, ואחד מהפרויקטים ההנדסיים המרשימים שבנתה האנושות - טבעת ענק באורך כ-27 קילומטרים שנועדה להאיץ חלקיקים ולגרום להם להתנגש במהירות גבוהה, תוך מעקב מדוקדק אחר תוצאות ההתנגשות.

ה-LHC נועד לייצר תנאים קיצוניים שיאפשרו בחינה של תיאוריות פיזיקליות שלא ניתן היה לבצע עבורן תצפיות עד כה, ובין השאר התפרסם כשבשנה שעברה התגלה בו חלקיק בוזון-היגס, אחרי כמעט 50 שנים בהם מדענים חיפשו אחריו.

ה-ILC, שתכניותיו הוגשו אתמול בשלושה טקסים מקבילים ביפן, שוויץ וארה"ב, אמור בין השאר להעמיק חקר בחלקיק הבוזון-היגס. כמו כן אמור המאיץ החדש לנסות לייצר ולחקור את "החומר האפל", שמדענים משערים ש-95 אחוזים מהיקום עשויים ממנו, אך חמק מתצפיות עד כה. בניגוד ל-LHC הטבעתי, המאיץ החדש יבנה בצורה של צינור ישר, תת-קרקעי, באורך 31 ק"מ - מה שיאפשר ניסויים שונים בתכלית מאלה של אחיו הבכור.

בשלב ראשוני זה מסתמן כי יפן תהיה זו שתארח את הפרויקט השאפתני, אך אתגר גדול עומד בפני הפרויקט, בו מעורבים כיום כ-1000 מדענים: מציאת מימון. העלות המשוערת של הקמת המאיץ עומדת על 7.8 מיליארד דולר, כמעט כפול מעלות ה-LHC.