פרסום ראשון: וויצ'יץ' יהיה מנהל מכבי ת"א, במקום שלף שפוטר
רעידת אדמה בנוקיה. פחות מ-24 שעות אחרי אובדן האליפות לחיפה, הישראלי עוזב בתום 5 שנים בתפקיד. פה לא תמה הדרמה: הקרואטי האהוד יחזור למועדון אותו הצעיד ל-2 אליפויות אירופה, ימונה במקומו ובנוסף ישמש כמאמן הגבוהים פרסום ראשון. לא חלפו 24 שעות מאז שמכבי תל אביב איבדה את אליפות המדינה עם הפסד 86:79 למכבי חיפה בגמר, ובמועדון הצהוב כבר החלו לעבוד במרץ על שינוי בדרג המקצועי. גור שלף פוטר מתפקיד מנהל הקבוצה בתום 5 שנים בתפקיד, ויוחלף על ידי אחד השחקנים הגדולים בתולדות מכבי אי פעם - ניקולה וויצ'יץ' הקרואטי. תגובת בלאט לפיטורים: "מרגיש רע. גור הוא חבר, וזה עצוב. רגע שלא מוסיף כבוד" שלף קיבל את ההודעה בהפתעה גמורה ושמע על כך בפגישה היום (שישי) בה נכחו כל חברי ההנהלה של מכבי ת"א, כולל יו"ר המועדון שמעון מזרחי והבעלים דני פדרמן, אודי ושי רקנאטי ושני השותפים החדשים, ריצ'ארד דיץ ובן אשכנזי. גורמים במועדון ידעו לספר שההחלטה נובעת מתחושת מיצוי בתפקיד. "אין לי מה להגיד בנושא, דברו עם מי שצריך", אמר שלף ביציאתו מהפגישה. שמעון מזרחי הוסיף: "אין לנו מה להגיד כרגע בנושא. בשבוע הבא תצא הודעה מסודרת". על יתר הפגישה אמר היו"ר: "קיימנו פגישה מורחבת עם הדירקטוריון, דנו על העונה החולפת עם הצוות המקצועי וסיכמנו דברים". מאוחר יותר תתקיים ישיבת הנהלה כדי להאיץ את ההכנות לעונה הבאה. מלבד תפקיד מנהל הקבוצה, וויצ'יץ' ישמש כמאמן הגבוהים של מכבי תל אביב וינסה להשתמש בניסיון שלו כאחד הסנטרים הטובים שראתה אירופה בעשור החולף. וויצ'יץ' עצמו, בן ה-35, העביר את שנותיו היפות כשחקן במדים הצהובים של מכבי. הקרואטי, שהגיע ב-2002 להיכל נוקיה, הפך במהרה לאחד הכדורסלנים האהובים בהיכל תוך שהוא מבסס את מעמדו גם כאחד הסנטרים הטובים ביותר באירופה. שיאו היה כמובן ב-2004 ו-2005, כאשר היה חלק מהשושלת שזכתה עם הצהובים בשני גביעי אירופה רצופים. 1 בסך הכל, עד שעזב את הקבוצה ב-2008, וויצ'יץ' הוביל את מכבי ל-5 אליפויות בישראל, 4 גביעים וכמובן שתי זכיות ביורוליג. במדים הצהובים הוא קלע לא פחות מ-1,730 נקודות אשר מציבות אותו במקום השמיני בדירוג קלעי כל הזמנים. לאחר שעזב את תל אביב, עבר מספר 7 בצהוב לאולימפיאקוס, אפס פילזן וסיים את הקריירה במועדון נעוריו, ספליט. שלף קיבל את תפקיד מנהל הקבוצה ב-2008, אז החליף את המנהל המיתולוגי מוני פנאן (שמאוחר יותר שם קץ לחייו), ושנה אחרי שפרש ממשחק. כשחקן, שלף נחשב לדבק של הקבוצה. הוא זכה עם מכבי ת"א ב-7 אליפויות, 7 גביעים ו-3 גביעי אירופה. בסך הכל הוא קלע 649 נקודות במכבי בין השנים 1998 ו-2005.