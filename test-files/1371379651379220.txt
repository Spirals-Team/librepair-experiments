לא צריך להצדיע. האוסף של יששכר איבשקובסקי
יששכר איבשקובסקי (33) ממרכז הארץ אוסף דרגות, שרוכים, סמלי שלבים מקצועיים, וכל דבר שאיש צבא או משטרה תופר או שם על דש הבגד. בין האוסף ניתן למצוא כמות אדירה של תגי יחידה, סיכות, סמלים, אותות, כפתורים ומשרוקיות – כאשר האוסף חובק עולם ומלואו. 

  "האמת היא שבכלל לא רציתי לעשות צבא", מודה יששכר, "אבל כשהייתי בשירות ראיתי את כל השפע העצום של הדרגות והסמלים והתקנאתי מאוד - רצה הגורל ושובצתי ביחידה שטיפלה בהמון נגדים - ופשוט הפשטתי אותם מכל מה שהיה להם על המדים. הם מצידם שיתפו פעולה כי בסופו של דבר טיפלתי בהם בכל הקשור לצרכים והתנאים שלהם – כך שיד רחצה יד". 

  
  צילום: שי רוזנצוויג 
איבשקובסקי הגדיל בחוצפה רבה את האוסף גם בחו"ל – כך למשל לא היסס ונכנס לתחנת משטרה בטורקיה שם השיג דרגות של שוטר. האח של בעלה לשעבר של אחותו תרם דרגות של חיל האו"ם הגנאי, האמריקאים נפרדו מכפתורים מהודרים- וכך גם אותות גרמניים ממלחמת העולם השנייה מצאו את דרכם לאוסף. "מבחינתי זה מפעים אותי לראות את הסמלים הנאציים", מודה האספן, "זה קורה בגלל המטען שיש להם, כאשר בעיני הם מסמלים כוח אדיר ואני נדהם כל פעם מחדש לראות כיצד הם מזעזעים את כל מי שרואה אותם. לדעתי האישית כאספן יש להם מקום אצלי כי הם חלק לגיטימי מאוסף צבאי חובק עולם". 

  ב-1997 נכנס איבשקובסקי לעזה משם יצא עם סמלים של רשות הפלסטינאית, מאוחר יותר רכש סמלים של הצבא האדום בשוק בריגה, גם סמלים ודרגות נדירים של משמר הכנסת הגיעו אליו, ואפילו הדרגות של מפקד תחנת הכיבוי ב"רידינג" מונחות בשלווה על השולחן ("עד היום הוא מחפש אותם"). 

  אגב, לפני כחצי שנה פנה אלי איבשקובסקי כאספנים רבים וביקש להציג את האוסף- תאמנו צילום, אבל יום לפני הצילום, בשעת לילה מאוחרת, הוא התקשר אלי באומרו: "מישל, יש לי בעיה – אני איבדתי את האוסף שלי ואין לי מושג היכן הוא. נסעתי אפילו לאבא שלי והערתי אותו אבל אני לא מוצא את רוב הסמלים". 

  בנימה אישית אני חייב להוסיף: אם יש משהו שאזכור מסדרת האספנים זה בטוח יהיה יששכר איבשקובסקי. גם בגלל צלבי הקרס שצרבו את ידי כשהצגתי אותם למצלמה - וזאת לאחר שהזהרתי אותו כמה פעמים לגבי ההשלכות של הפריטים וחשיפתם - וגם בגלל שמעולם לא נתקלתי באספן שאיבד את האוסף שלו. 

  "אין מה לעשות", מודה יששכר, "אני פורץ דרכים בתחומי, אבל תודה לאל שמצאתי את האוסף אחרי חצי שנה. בכל מקרה אני ממש אשמח אם הגולשים ישלחו לי דרגות וסמלים מהעבר או ההווה שלהם – אנא, שילחו לי – זה יעשה אותי מאושר". 

  
אז אם יש לכם דרגות או סמלים שלעולם לא תענדו – המייל של יששכר איבשקובסקי הוא isa054@gmail.com   ויש רק לקוות שהוא לא יאבד שוב את האוסף שלו.