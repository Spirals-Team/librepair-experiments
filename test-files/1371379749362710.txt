"רשות המסים פעלה בשרירות לב ורשלנות" - תפצה תובע ב-85 א' ש' - דין וחשבון
שופטת בית המשפט השלום בתל אביב, חנה פלינר, חייבה אותה לשלם לתובע פיצוי והוצאות משפט בסך של 85 אלף שקל ומתחה ביקורת נוקבת על כך שבמשך חמש שנים וחצי סירבה רשות המסים להסיר עיקול שהטילה על דירת מגורים שלא כדין   (18)   במשך חמש שנים וחצי סירבה רשות המסים להסיר עיקול שהטילה על דירת מגורים שלא כדין. שופטת בית המשפט השלום בתל אביב, חנה פלינר, חייבה אותה לשלם לתובע פיצוי והוצאות משפט בסך של 85 אלף שקל ומתחה ביקורת נוקבת על התנהלותה: "המדינה פעלה בשרירות לב וברשלנות", ציינה השופטת בפסק הדין שניתן באחרונה. 
התובע קיבל ב-2005 מכתב דרישה לתשלום חוב בסך כ-400 אלף שקל. בכתב הדרישה נטען כי החוב שייך לחברת ב.ר.ד מערכות שהעבירה לו חלק מנכסיה. במקביל הטיל פקיד השומה עיקול על זכויות התובע בדירת מגוריו. התובע טען כי הוא לא קיבל נכס מהחברה והכחיש כל חוב לשלטונות המס, אך המדינה סירבה לבטל את העיקול. בעקבות זאת הוא הגיש ערעור לבית המשפט המחוזי. לאחר הגשת הערעור הודיע פקיד השומה לבית המשפט כי הוא מבטל את החלטתו לחייב את התובע בחוב והודיע על הסרת העיקול שרבץ על הדירה במשך חמש שנים וחצי. בפסק הדין נקבע כי פקיד השומה ישלם לתובע הוצאות חלקיות בסך של 42 אלף שקל. 
לאחר שניתן פסק הדין בערעור הוא הגיש תביעה כספית של כ-254 אלף שקל כנגד רשות המסים שבה דרש פיצוי בגין הנזקים שנגרמו לו לטענתו בשל הטלת עיקול שלא כדין על דירת מגוריו. הוא טען כי כתוצאה מההליכים שאותם כינה "הליכי סרק" הוא נאלץ לשכור שירותי עו"ד ונשא בהוצאות משפטיות שונות. בנוסף הוא טען כי "נגרם לו נזק לא ממוני בשל מצוקה נפשית שיצרה הדרישה הכספית, חוסר הוודאות והחשש לעתידו במיוחד על רקע היותו נכה 100% ללא מקור פרנסה". לדבריו, "העיקול שרבץ על נכסו במשך כחמש שנים וחצי שנרשם במאגר הציבורי והיה נטול בסיס חוקי מהווה פרסום ופגיעה בשם הטוב". 
רשות המסים טענה להגנתה כי "היא פעלה באופן סביר וחוקי ביחס לתובע ובכל מקרה הוא קיבל את הוצאות פסק הדין בערעור. לפיכך לדבריה, "מן הראוי היה שפרשייה זו היתה מסתיימת ללא הליך משפטי נוסף ומיותר". 
השופטת לא קיבלה את טענותיה של רשות המסים ומתחה ביקורת נוקבת על התנהלותה "פקידיה לא היססו להטיל עיקול בסכום של חצי מיליון שקל על דירת מגורים, ללא כל עיגון ראייתי נדרש, וללא כל מקור חוקי לכך, פקידיה לא היססו לדחות את טענותיו של התובע או אף להתעלם מדרישותיו וביום פקודה מי מהגורמים הרלוונטיים שהיה שותף בקבלת ההחלטות לא הראה את פניו בבית המשפט כדי לתת הסבר לפעולותיו", ציינה בפסק הדין. 
השופטת הוסיפה כי "גם אם אתנסח בעדינות, אין לי אלא לקבוע כי בתיק זה התנהלות המדינה ראויה לביקורת נוקבת במגוון הקשרים. התנהלותה הבלתי ראויה של המדינה המשיכה גם במהלך ניהול הדיון בפניה". לדבריה, "יש להוקיע התנהלות זו ואם רוצה המדינה להמשיך ולטעון לחזקת תקינות המעשה המנהלי, מן הראוי שתרענן את נהליה ולא תנהג באזרח הקטן בדרך שיכולה לעלות עד כדי התעמרות ממש".