בית"ר י-ם: הערב - הפגנה נוספת נגד גאידמק
המחאה נמשכת . במטה ל"הצלת בית"ר מגאידמק" ברשת החברתית בו, תומכים 8,117 איש, נקראו אוהדי בית"ר ירושלים להגיע הערב (ראשון) בשעה 19.00 להפגין בתל אביב סמוך לביתו של עו"ד ישראל שלו, המייצג את ארקדי גאידמק . 

  

עוד ב-ynet ספורט: כדורגלני נורבגיה היו מעורבים בקטטה קריית שמונה: רועי דיין על הכוונת שום דבר לא השתנה / טור 

  במשטרה הבהירו כי לא יאפשרו כל הפרת סדר כפי שהתרחש בהפגנה האחרונה מול ביתו של גאידמק, במהלכה עוכבו שמונה אוהדים ושלושה שוטרים נפצעו, כשאחד מהם התלונן שאוהד נשך אותו . 

  

אוהדי בית"ר באחת ההפגנות הקודמות (צילום: ראובן שוורץ )   
  מנגד, במטה "ארקדי גאידמק אנחנו איתך", בו תומכים 1,976 איש, מברכים האוהדים את גאידמק על המהלך לגיוס משקיעים חדשים מחבר העמים. ביום חמישי יתקיים בבית המשפט המחוזי בירושלים הדיון בדרישת אלי טביב ועמותת האוהדים לקבל את השליטה על המועדון. 

  ברשות לבקרת תקציבים לא מסתפקים בכתב ההתחייבות שהעביר גאידמק להעברת 2.5 מיליון דולר מחברת "נובאטוס" שבבעלות "קינס רקישב", מקבוצת המשקיעים של תמירלן מדז'ידוב, ודורשים אישורים נוספים, בכלל זה מהוועדה להעברת זכויות בהתאחדות. 

  

המשטרה עוצרת אוהדים בהפגנה הקודמת (צילום: ראובן שוורץ ) 
  גאידמק החליט להעביר 50 אחוז מבית"ר לקבוצת משקיעים, שבראשה עומד מדז'ידוב. בנוסף, הוא הבטיח לגייס מהם 5 מיליון דולר. התחייבות על מחצית סכום כבר הועברה לבקרה. 

  יו"ר הבקרה התקציבית, עופר אורליצקי: "קיבלנו כתב התחייבות, אבל אנחנו עדיין זקוקים לאישורים נוספים כמו אישור הוועדה להעברת זכויות בהתאחדות". 

  

קיבל הצעה משופרת במקצת. אבי ריקן (צילום: חיים צח) 
  בעקבות המהלך להעברת ההתחייבות לבקרה, העבירה בית"ר הצעה כספית חדשה לקשר אבי ריקן על סך 1.26 מיליון שקל לעונה. המשכורת כוללת שכר יסוד של 756 אלף שקל ובנוסף מענק של 8,400 שקל עבור כל נקודת ליגה. לפי צבירה של 60 נקודות, מדובר ב 504 אלף שקל ובסך הכל 1.26 מיליון שקל לעונה. מקורבי השחקן טוענים כי השיפור מינימלי לעומת ההצעה הקודמת. 

  עמותת האוהדים מסרה בעקבות המכתב לבקרה: "אחרי הבטחות והצהרות, בסופו של דבר שוב קיבלנו מכתב חסר תוכן. מדובר במסמך כוונות שמותנה בהחלטת בית משפט והעברת זכויות בהתאחדות. מומלץ לקרוא את המכתב היטב, רב הנסתר על הגלוי. עוד לא הבנו מי אמור להיות הבעלים, למה צריך שאותם משקיעים יתחבאו מאחורי אותו תמיר מדג'ידוב ואיך כל זה קשור להלנת שכר של שלושה חודשים. העמותה מאמינה בצדקת דרכה ומשוכנעת שהצדק ינצח. אין קבוצה בלי אוהדים". 

  בשל  העיכוב בהכנות לעונה הקרובה ובתשלום משכורות אפריל מאי שחקנים רבים מעוניינים לעזוב.