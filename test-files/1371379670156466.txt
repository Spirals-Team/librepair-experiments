בגלל עודף ריאליטי: הרשות השנייה לא אישרה לוח השידורים של רשת - מדיה ושיווק
הוועדה דרשה מרשת תיקונים, הכוללים השלמת חוסר בתוכניות תעודה, השלמת חוסר בהוצאה על סרטי קולנוע ישראליים, השלמת חוסר בתוכניות מועדפות במכסת שיח ציבורי ובמכסת מורשת ותרבות יהודית – וכן לבצע תמהיל חדש בין תוכניות הריאליטי לתוכניות הסוגה עילית   (7)   הרשות השנייה לא אישרה את לוח השידורים של זכיינית ערוץ 2 רשת, בשל עודף תוכניות בידור וריאליטי לעומת תוכניות מסוגה עילית. ועדת הטלוויזיה של הרשות השנייה, בראשות יעקב שחם, אימצה את המלצת ההנהלה שלא לאשר את הלוח שהוגש ודרשה מרשת לבצע תיקונים בלוח בתוך שבוע. 
רשת מציגה כיום בלוח השידורים תוכניות ריאליטי ובידור, בהן "המרוץ למיליון" ו"דייט בחשיכה". בקרוב אמורה רשת לעלות גם עם התוכנית "אקס פקטור" המשוקעת. מנגד, לזכיינית אין מספיק שעות שידור של סוגה עילית, הנקבע בהתאם להיקף השידורים של תוכניות הבידור. 
הוועדה דרשה מרשת תיקונים, הכוללים השלמת חוסר בתוכניות תעודה, השלמת חוסר בהוצאה על סרטי קולנוע ישראליים, השלמת חוסר בתוכניות מועדפות במכסת שיח ציבורי ובמכסת מורשת ותרבות יהודית – וכן לבצע תמהיל חדש בין תוכניות הריאליטי לתוכניות הסוגה עילית. בנוסף לכך, הרשות ביקשה מרשת רשת להעביר פירוט בעניין שיבוץ תוכניות תחקיר וחיזוק האלמנטים התחקיריים בתוכנית 'תוכנית חסכון' של חברת חדשות 2. 
שחם מסר: "לאור העובדה כי מחויבויות הזכיינית הופחתו ב-2013 כתוצאה מתיקון החקיקה בכנסת, נדרשת רשת לעמוד במחויבויות שנשארו לה במלואן. הוועדה הדגישה כבר מספר פעמים את החשיבות הרבה שהיא מייחסת לקיומן של תוכניות תחקירים, ובפרט תחקירים כלכליים, שישרתו את ציבור הצופים ולצערנו הדבר לא בא לידי ביטוי בלוח שהוגש לנו". 
"המרוץ למיליון" צילום: טלוויזיה מרשת נמסר בתגובה: "רשת סמוכה ובטוחה כי לוח השידורים שהוצג לרשות היום, והתיקונים הקלים שיבוצעו בו במהלך הימים הקרובים, יאושר. רשת תמשיך להציג את הלוח האיכותי והמגוון בישראל".