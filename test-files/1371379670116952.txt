סוף חגיגות השכר בענף השיווק: שחיקה של 35% בשכר הבכירים - מדיה ושיווק
עד לפני כשנה, השכר החודשי המקובל לסמנכ"לי שיווק בישראל הגיע ל-30-35 אלף שקל ■ בשל הצמצום בהוצאות השיווק והפרסום, השנה ירד השכר ל-19-24 אלף שקל   (2)   בשנה האחרונה נשחק שכר הבכירים בענף השיווק בעשרות אחוזים. עד לפני כשנה השכר החודשי המקובל למנהלי תחום בשיווק ולסמנכ"לי שיווק הגיע ל-30-35 אלף שקל. כיום ניכרת שחיקה בשכר הבכירים בהיקף של כ-35%, ל-24-19 אלף שקל - כך עולה מנתוני קודקס שיווק, חברת השמה המתמחה בתחום השיווק. 
"נגמרה התקופה שבה מנהלי השיווק הבכירים בענף נהנו משכר של 30 אלף שקל ויותר. נדיר למצוא כיום חברה שתציע סכום כזה למועמד. עד לפני כמה שנים זה היה הסטנדרט המקובל בשוק, ואולם כיום הסכומים מגיעים ללא יותר מ-22-24 אלף שקל, ומנהלים רבים מוכנים להתפשר גם על 19-20 אלף שקל, בתוספת רכב צמוד", טוען אבי זיתן, שותף בקודקס שיווק. 
לדבריו, מרבית המנהלים מתחילים להבין את גודל השינוי, ולכן מסכימים לפשרות מהותיות בשכר. לתהליך הייחודי של הירידה בשכר הבכירים בענף השיווק, מסבירים בחברה, שלוש סיבות עיקריות: הצמצום בהיקף ההוצאות לשיווק, הירידה בהיקף של קמפיינים תדמיתיים והמעבר לשיווק תוצאתי ולמדדים ברורים. 
שחיקת שכר הבכירים בענף השיווק מגיעה לאחר כמה שנים של צמיחה בענף. בקודקס טוענים כי תקופה זו אופיינה בביקושים גבוהים למנהלי שיווק ועלייה בתקציבי השיווק. "בעבר היתה הלימה ברורה בין עליית התחום והתרחבותו לשכר הגבוה שמקובל היה לשלם לבכירים איכותיים ומוכרים בענף השיווק, בייחוד כאלה שחתומים על מהלכים מצליחים". 
צילום: סי די בנק תקופת הרוויה בשוק שהגיעה לאחר מכן והשפעותיה של המחאה החברתית הובילו לירידה בתקציבי השיווק. כך למשל, עשרת תקציבי השיווק הגדולים בישראל צנחו בכ–30% ובעקבותיהם גם שכר הבכירים, שלראשונה נתפש כהוצאה חריגה ומיותרת שיש לקצץ בה בחדות. 
על פי קודקס, הירידה בהיקף הקמפיינים התדמיתיים היתה גורם שהשפיע ישירות על שכר הבכירים: "אגפי שיווק שהוציאו לפועל שלושה־ארבעה מהלכים שיווקים רוחביים לאורך השנה עברו בשנה החולפת למיקוד במהלך מרכזי אחד. במצב זה, גם היקף עבודתם של מנהלי התחומים הבכירים הצטמצם - וחיזק עוד יותר את הצורך לקצץ בשכרם".