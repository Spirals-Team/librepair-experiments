מחקר: מערכות פקודות קוליות לנהגים מהוות סיכון בטיחותי גבוה
המערכות הקוליות, שנועדו למנוע מנהגים להתעסק עם גאדג'טים תוך כדי נהיגה, התבררו כבעלות סיכון בטיחותי גדול יותר מכל פעולה אחרת; המחקר צפוי לגרום להתנגשות בין תומכי הבטיחות ברכב לבין יצרניות המכוניות   (3)   שיעור נהיגה צילום: דודו בכר ככל שעלו חששות כי גאדג'טים אלקטרוניים מסיחים את דעתו של הנהג מהכביש, יצרניות הרכב פיתחו מערכות קוליות המאפשרות לנהגים להשאיר את ידיהם על ההגה ועיניהם על הדרך. ואולם מחקר חדש טוען כי המתקדמות שבמערכות האלה יוצרות סיכון בטיחותי חדש, אחר וגרוע יותר,

המערכות האלה מאפשרות לנהגים להשתמש בפקודות קוליות כדי לכתוב טקסט, לשלוח מייל ואפילו לעדכן סטטוס בפייסבוק. יצרניות הרכב טוענות כי המערכות האלה לא רק מהוות כדור הרגעה לחששות, אלא גם משרתות צרכנים שרוצים להישאר מחוברים לרשת גם בזמן נהיגה.

"מה שבאמת מתרחש כאן הוא משבר בבטיחות הציבור כתוצאה משגשוג המערכות האלה", אמרה יולנדה קייד, דוברת ארגון הרכב האמריקאי (AAA), שהקרן לבטיחות בדרכים, השייכת לו, פירסמה את המחקר ביום רביעי השבוע. היא איפיינה את הנהירה אל המערכות האלה כ"מירוץ חימוש".

המחקר הוא המעודכן ביותר למערכות רכב חדשות ועשוי להוביל להתנגשות אפשרית בין תומכי בטיחות הרכב ובין יצרניות המכוניות, בהתחשב בעובדה שאלה רואות פוטנציאל רווחים גבוה במערכות החדשות.

בכמה דגמים של רכבי יוקרה, כמו ב.מ.וו סדרה 7, נהגים יכולים לשלוח הודעות טקסט או מייל באמצעות פקודות קוליות. בדגמים עממיים יותר אפשר למצוא אפליקציית המרת טקסט לקול. שברולט סוניק הקומפקטית, למשל, מצוידת במערכת המאפשרת לנהגים ליצור תוכן באמצעות הקול, באייפון המחובר לרכב.

יותר ממחצית מכלי הרכב יצוידו במערכות זיהוי קול עד 2019, לפי IMS, חברת ייעוץ לענף האלקטרוניקה. חברות הרכב טוענות שהמערכות האלה בטוחות יותר מפני שהן אינן דורשות שימוש בידיים.

מה שהופך את השימוש במערכות האלה למסוכן הוא שהן יוצרות הסחת דעת קוגנטיבית משמעותית, לפי ממצאי המחקר. המוח נמצא באינטראקציה כל כך חזקה עם המערכת הקולית שאפילו כשהידיים על ההגה והעיניים על הדרך, זמן התגובה של הנהג ויכולתו לעבד את מה שקורה על הכביש לקויים.

את המחקר הוביל דיוויד סטרייר, מדען מוח באוניברסיטת יוטה. המחקר שלו גילה, למשל, שדיבור בטלפון בזמן נהיגה יוצר את אותה רמת סיכון להתנגשות כמו אדם עם רמת אלכוהול בדם של 0.08 – הרמה החוקית למצב של שכרות לפי החוק האמריקאי.

במחקר האחרון, סטרייר וצוות של חוקרים השוו את ההשפעה של פעולות שונות על נהגים, כולל האזנה לספר-קלטת ברדיו של הרכב, ודיבור בטלפון עם היד או בדיבורית. סטרייר אמר כי התוצאות היו עקביות לפיהן טכנולוגיות של פקודות קוליות גרמו הסחת דעת קוגנטיבית גבוהה יותר מכל פעולה אחרת תוך כדי נהיגה. המחקר הראה, למשל, שנהג המשתמש במערכת כזאת שם לב במידה פחותה למעבר חצייה מאשר בפעולות אחרות. אותו נהג הפגין פעילות נמוכה יותר הקשורה לנהיגה ברשתות התקשורת במוח, ובכך אותת שאלה הופרעו על ידי מערכת הפקודות הקוליות.