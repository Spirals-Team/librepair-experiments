"למרות המדד הנמוך ב"י לא צפוי להוריד הריבית החודש"
יניב פגוט, האסטרטג הראשי של קבוצת איילון, אומר היום (ו') בתגובה ל מדד המחירים לצרכן של חודש מאי , כי "למרות המדד הנמוך בנק ישראל לא צפוי להוריד את הריבית במשק החודש. לאחר הבליץ של בנק ישראל בחודש מאי בזירת הריבית במהלכו הפחית חצי אחוז מריבית הבסיס, הרי בהחלטת הריבית החודש לא צפויה הפחתה ריבית מיידית נוספת, אולם היה וסימני ההאטה במשק יגברו או לחלופין השקל יתחזק באופן ריאלי חריג אל מול הדולר הרי הריבית במשק תוסיף לרדת".
אילן ארצי, מנהל השקעות ראשי של בית ההשקעות הלמן-אלדובי: "אנחנו מעריכים כי המדד הבא יהיה גבוה יותר, אך יושפע מהעלאות המיסים ומדיניות הממשלה ולא מביקושים אמיתיים. לאחר מכן אנחנו מעריכים כי האינפלציה צפויה להיות נמוכה מאוד עד אפסית בטווח של שנה קדימה מכיוון שתנאי המאקרו של המשק והכלכלה העולמית לא מספקים היום רוח גבית ללחצים אינפלציוניים. בנוסף לכך, גם במחירי הסחורות בעולם ראינו התמתנות מסוימת בתקופה האחרונה, כך שגם בחזית הזו אנחנו לא רואים גורם שמהווה כיום סיבה טובה לעליית מחירים".
אסף שאול, סמנכ"ל השקעות באלפא פלטינום קרנות נאמנות: "מדד המחירים לצרכן לחודש מאי עלה ב-0.1 אחוז לעומת צפי הכלכלנים לעליות של 0.3%-0.4%. בהנחה שבנק ישראל ימשיך במגמה שלו ויתעלם מעליית מחירי הדיור (0.3%) אנו צופים שהסיכוי לירידת ריבית בטווח הקצר יעלה. להערכתנו, המדד הנמוך יגרום לעליות שערים באגרות החוב ביום ראשון כאשר הסיבה העיקרית לכך היא היכולת של בנק ישראל להמשיך ולהוריד את הריבית בעקבות האינפלציה הנמוכה".

נשיא להב, רו"ח אהוד רצאבי: "המדד הנמוך מהצפוי בחודש מאי ממחיש את התמתנות הביקושים במשק, ולמעשה, עיקר האינפלציה נרשמת עקב צעדים ממשלתיים, שיבואו לידי ביטוי בצורה בולטת יותר מהחודש הבא. האינפלציה צפויה לזנק בחודש יוני בכ-0.7%, בעיקר עקב עליית המע"מ בתחילת החודש. מדובר בעלייה דומה לזו שרשם המדד ב-12 החודשים שקדמו למדד מאי, שהסתכמה ב-0.8%".