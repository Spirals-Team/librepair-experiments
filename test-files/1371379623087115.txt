קרן המטבע צופה כי הבנק הפדרלי בארה"ב יצמצם התמריצים מ-2014
הורידה את תחזית הצמיחה לכלכלת ארה"ב לשנה הבאה מ-3% ל-2.7%; "סימנים לכך שהתאוששות הכלכלה צוברת תאוצה"     קרן המטבע הבינלאומית (IMF) צופה כי הבנק הפדרלי בארה"ב יתחיל לצמצם את היקף רכישות האג"ח שהוא מבצע החל משנה הבאה, העריכה היום ראש קרן המטבע כריסטין לגארד. 
"במונחי ההנחות שלנו לתחזית הכלכלית לארה"ב לשנה הבאה, אני חושבת שהנחנו כי תחול ירידה קלה ביותר" ברכישות האג"ח החודשית שמבצע הבנק הפדרלי, אמרה לגארד במסיבת עיתונאים שערכה היום. 
מצבה של כלכלת ארה"ב טוב יותר כעת משהיה לפני שנה, אולם עדיין מכבידים עליה הקיצוצים בהוצאות הממשל והעלאות המסים, נכתב בדו"ח השנתי של קרן המטבע על כלכלת ארה"ב שפורסם היום, אשר ציין כי חל שיפור הדרגתי בנתוני היסוד של הכלכלה הגדולה בעולם. לפי הדו"ח, נרשמת עלייה במחירי הבתים ובהיקף הבנייה, חל שיפור במצב הפיננסי של משקי הבית, וגם שיפור מתמיד בשוק העבודה. 
"ישנם סימנים לכך שהתאוששות כלכלת ארה"ב צוברת תאוצה והופכת ליותר בת קיימא", אמרה לגארד. עם זאת, קרן המטבע צופה כי כלכלת ארה"ב תרשום השנה צמיחה של 1.9% בלבד, ללא שינוי מתחזיתה הקודמת של הקרן מחודש אפריל. בשנת 2012 צמחה כלכלת ארה"ב בשיעור גבוה יותר של 2.2%. 
כריסטאן לגארד צילום: אי אף פי עם זאת, קרן המטבע הורידה את תחזית הצמיחה לכלכלת ארה"ב לשנת 2014, וצופה כעת צמיחה של 2.7% בתוצר לעומת תחזית קודמת לצמיחה של 3%. 
קרן המטבע צופה כי שיעור האבטלה בארה"ב ירשום ירידה הדרגתית בלבד במהלך השנתיים הבאות, ויהיה השנה בממוצע ברמה של 7.5%, וברמה ממוצעת של 7.2% בשנת 2014. שיעור האבטלה בארה"ב נמצא כעת ברמה של 7.6%.