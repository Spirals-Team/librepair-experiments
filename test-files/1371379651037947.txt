אוסף מקטרות מחפש הסברים
"אוסף מדהים של מקטרות!" הבהבה הכותרת בתיבת הדואר הנכנס ונשלחה אחר כבוד לחברותיה המרובות שהגיעו אלי לאחר הכתבה האחרונה. לאחר רפרוף מהיר החלטתי שאוסף מקטרות יהיה דווקא נחמד לצלם, והוזמנתי אחר כבוד ביום גשום במיוחד לקיבוץ רמת השופט הממוקם באזור רמות מנשה – אל הארכיון הצנוע, שם חיכה לי שלמה מנדל המנהל. 
  
ניגשתי עם מנדל לעבר ארון זכוכית מהודר שבו שכנו עשרות מקטרות יפיפיות. "איזה אוסף מדהים", התרשמתי, "לפני שנרים את המצלמה אנא ספר לי כמה מילים על האוסף כדי שאוכל לשאול אותך את השאלות הנכונות בזמן שאנו מצלמים אותך ואת האוסף. "איזה שאלות?" צחק מנדל, "האוסף הזה בכלל לא שלי - מצאתי אותו זרוק במזוודה מרופטת ומתברר כי רובו היה שייך לחבר הקיבוץ בשם מאיר זקשבסקי, שנפטר לפני יותר מ-30 שנה, וחלק קטן ממנו לעמיתו אליעזר רבינוביץ' שכבר לא עימנו". 

  
  צילום: יהונתן צור, עריכה: מישל דור 

חשבתי שאני לא שומע טוב - בפעם הראשונה כשנתקלתי באספן שלא הכיר את הכפיות שלו זה איכשהו "עבר" כי בסופו של דבר הוא עדיין ביצע פעולה של איסוף - אבל כאן נגלה לעיני למעשה ממצא ארכיאולוגי כשאיש לא יכול היה לספר לי מילה על הפריטים. 
  
"האמת שזה נכון", נאנח שלמה מנדל, "נכנסתי לאינטרנט כדי ללמוד מעט על המקטרות שחלקן ממש ממש עתיקות, אבל כל מה שמצאתי זה אתרי מכירה, חנויות טבק ומבצעים על מקטרות - ואני בכלל לא מעשן ומתעב מעשנים אז הרמתי ידיים". 

  כששאלתי את מנדל מדוע הוא טורח להציג אוסף שאין לו כלל מושג עליו, שלף הלה את הסיבה שרק קיבוצניק משופשף יכול לתת: "שמע, האוסף היה זרוק אצלי שנים במזוודה ופתאום הגיע אלי הארון המדהים הזה שעליו אני יכול לספר לך יותר מאשר על כל מקטרת. החלטתי שהארון ינוצל לאוסף ועכשיו זה נראה מושלם." 

  מושלם או לא, היה מוזר לבהות במקטרות המדהימות שלכל אחת סביר להניח סיפור משלה ואין איש שיספר אותו. כששאלתי את מנדל כיצד אני יכול לעזור אורו עיניו: "כן! כן! , הזדמנות מצוינת לרתום את התקשורת – אני ממש מבקש מכל מי שרואה את הכתבה המצולמת ומזהה מקטרות שיצור קשר כדי שאוכל לרשום ולתעד מהיכן הגיע ומאיזו תקופה. אני מוכן גם להזמין אספנים לכוס תה שילמדו אותי ואת כל מי שיצפה בעתיד באוסף – מה יש לנו כאן לכל הרוחות, כי לי ממש, אבל ממש אין מושג". 

  אז אם יש לכם ידע בנושא, שלמה מנדל ישמח לקבל מכם טלפון: ארכיון רמת השופט: 04-9898150 או שתשלחו לו מייל ל archion@rmh.org.il ואני מבטיח שביום שיהיו לנו מספיק מקטרות לספר את סיפורן אשוב לקיבוץ כדי לסגור מעגל - שרק אתם יכולים לסגור. 

  יש לכם אוסף מעניין ואתם רוצים לפרסם אותו? שילחו מייל עם הפרטים שלכם לאי מייל: mic.dor@gmail.com - ואם המערכת תמצא בכך עניין, ניצור עימכם קשר.