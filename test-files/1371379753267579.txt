ערן מזרחי בדמעות בבית המשפט: מצטער מעומק הלב - דין וחשבון
היקף עבירות המרמה שבהן הודה מזרחי מסתכם בכ-57 מיליון שקל ■ "גם לאבי לא סיפרתי. לא יכולתי לעמוד בבושה ולומר שנכשלתי"   (24)   מנהל ההשקעות מסביון ערן מזרחי עלה היום על דוכן העדים ומסר לראשונה את גרסתו להשתלשלות האירועים שהובילה למעצרו. מזרחי הורשע הורשע לפני כחודש וחצי על סמך הודאתו בגניבה, קבלת דבר במרמה וזיוף. היקף עבירות המרמה שבהן הודה מזרחי מסתכם בכ-57 מיליון שקל . 
בדיון שהתקיים היום בפני השופט צבי גורפינקל, סיפר מזרחי על הימים שלפני מעצרו. "ב-23 במאי שנה שעברה הייתי צריך להעביר הרבה כספים, לבקשת האנשים, שהצטבר לסכום גדול ולא ידעתי מהיכן להביאו. נסעתי לקבר של סבתי, אותו אני מבקר כ-18 שנה באופן קבוע מידי חודש, ונסעתי לים - רציתי לשים קץ לחיי, היה לי ביטוח חיים אמרתי שאולי ייקחו משם, חשבתי שאין חיים אחרי זה, הפגיעה כה קשה באנשים, שאין לי יכולת לעמוד מולם. עמדתי על כביש החוף, ניסיתי ללכת, אך פחדתי, חשבתי על ילדי ולא עשיתי את זה, חזרתי הביתה בערב, היו לי המון טלפונים מה קורה מה עם העברות, אמרתי לכולם שזה יקרה מחר, רציתי למשוך את זה עוד יום". 
מזרחי סיפר היום בבית המשפט איך התחיל להשקיע בשוק ההון ואת כל השתלשלות האירועים שהובילה למעצרו. מזרחי סיפר איך התחיל להשקיע בשוק ההון. לדבריו, המשבר בתחילת שנת 2000 בנדל"ן גרם לאביו לרדת מנכסיו. "הרגשתי שאני עול, לא ידעתי מה לעשות, נולדה לי בת, היתה לנו משכנתא לשלם". לכן, לדבריו הוא החליט למכור את הבית ולהשקיע את הכסף בשוק ההון. "לא היה לי ניסיון, אין לי ידע, לא למדתי את הנושא, לא קניתי לפני כן מניה ולא הייתי שותף בהשקעות בסכום כזה. פשוט לא ידעתי מה לעשות. הבנתי שיש ציפייה ממני, הייתי בן 30 והייתי חייב לפרנס את המשפחה". 
ערן מזרחי בבית המשפט צילום: ניר קידר מזרחי המשיך וסיפר כי מכר את דירתו בשנת 2003 תמורת כמיליון שקל ומשפחתו עברה לגור בשכירות. את הכסף שקיבל ממכירת הדירה, השקיע לדבריו בבורסה. "מכרתי סתם מניות, בלי הכוונה". הוא אומר. 
"קרובי ומשפחתי הכירו אותי כאדם שהולך בתלם, כאחראי, חכם, שעושה דברים נבונים, ושאלו אותי מדוע אני בבית, ואמרתי שיש לי תיק השקעות, ושאלו איך הולך ואמרתי שבסדר, למרות שלא הלך לי כל כך בסדר, כמו לאדם בלי ידע, הם פנו אלי וביקשו שיתנו לי לנהל, זה התחיל מדודה שלי, והמשיך באנשים שמכירים אותי כל חיי, מאחי, חברים קרובים, בני דודים, קיבלתי על עצמי עול עם אחריות. לא אמרתי לא, והתחלתי להשקיע עבור אחרים, לקנות עבורם מניות, בארץ, ישבתי עד שעות מאוחרות, נלחץ נורא". אמר והוסיף "האנשים קיבלו ממני כסף, נכון שלא ידעתי כמה כל אחד צריך לקבל, לכן אמרתי להם שהם מרוויחים והכל בסדר, ומה שהם ביקשו נתתי להם, לא עשיתי חשבון כמה כדאי לי לתת, אלא שאני חייב לתת להם מה שהם הרוויחו כפי שאמרתי להם. 
כמו כדור שלג 
"הצלחתו" של מזרחי גרמה למתעניינים נוספים לפנות אליו. לדבריו, "התחילו להגיע אלי אנשים נוספים כי אמרתי לכולם שאני מרוויח, וזה כמו כדור שלג, הם סיפרו למכרים שלהם, וכך אנשים הגיעו אלי ורצו לתת לי כסף". מזרחי לדבריו לא הצליח בכלל להרוויח "הייתי במצב שאני יודע שאני לא מצליח להרוויח, ואיני רואה עצמי כמסוגל להגיב". 
כתבות נוספות באתר TheMarker 
■ מועדון תל-אביבי שלא מנע עישון ישלם פיצוי של 1.1 מיליון שקל 
■ מהו הסטארט אפ שהקימה יוצאת מאסטר שף? 
בהמשך, גם אביו של מזרחי התפתה. "אבי החליט שהוא רוצה למכור את ביתו ולתת לי את הכסף, כי אחיותיי ואחיו וגיסו נתנו לי את הכסף, אז מדוע שהוא לא, הוא מכר את ביתו, ונתן לי את הכסף". עוד הוא ציין, כי גם מאביו הסתיר את האמת. "גם לאבי לא סיפרתי, רציתי למשוך זמן, לא רציתי לפגוע באנשים שהם יקרים לי, וכשאתקן את ההפסד ואחזיר להם. לא יכולתי לעמוד בבושה ולומר שנכשלתי - הייתי בטוח בעצמי שאצליח ב- 100% לא רציתי לפגוע באבי". הוא אומר ומוסיף "לא יכולתי לומר לו "אבא אין" ונתתי לו 20 אלף דולר לחודש בתקווה שאצליח להרוויח, ושהעמלות יצליחו לכסות בזכות הסכום הגדול שהוא נתן לי, כדי שאתן כסף לבני משפחתי". 
מזרחי מדגיש כי גם אשתו לא ידעה על מצבו הכלכלי. "אשתי חשבה שאני מיליונר, וחייתי כך, מהכספים שקיבלתי. חייתי ברמה מאוד גבוהה. החזקתי את התדמית". הוא אומר ומוסיף "שימרתי את התדמית שיצרתי כלפי כל העולם, אך לא כדי לפגוע באנשים, אלא למשוך זמן כדי להסדיר כסף, לא אגרתי מעולם כסף, תמיד נתתי להם כל אימת שהיה לי, גם אם הייתי בחו"ל העברתי כספים לאנשים". 
"אני מצטער מעומק הלב בכל מי שפגעתי בו, מכה על חטא, ומקווה שביהמ"ש שומע את דברי יעשה דין צדק" אמר מזרחי בדמעות. "נכון שעשרות אנשים השקיעו הון עתק אצלי, לשאלה אם התכוונתי שאנשים יפגעו ואם היה בי רוע, אני משיב שלאורך ההליך לא התכוונתי לפגוע באנשים, היה לי מאוד חשוב להעיד היום, אני חייב את זה לאנשים שנפגעו, כדי לספר מה עבר לי בראש באותן שנים. לא רציתי לפגוע באף אחד מהם, התחלתי להאמין בשקר בעצמי, הייתי בטוח שאני איש עסקים, יש לי חברות וחברים עשירים ואנשי עסקים, רק חשבתי שאצליח לסדר ולהחזיר".