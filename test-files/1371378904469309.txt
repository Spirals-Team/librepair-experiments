בית"ר י-ם תחתים מאמן זר, אם רוני לוי לא יגיע. פרננדז מועמד
האם האקס והמאמן הקודם של הנבחרת יחזור לקדנציה שניה בטדי? מז'ידוב: "אם לוי לא ירצה, אז פרננדז הוא אפשרות טובה". ההערכות: התנגדות האוהדים תופחת, במידה שימונה. שלומי ארבייטמן בתמונה, אבירם ברוכיאן הציע את עצמו עוד שבוע גורלי יוצא לדרך בבית"ר ירושלים. נכון שהמשפט הזה כבר הפך לשחוק ומאוס, אבל נראה שבניגוד לארבע השנים האחרונות, השבוע הזה הוא באמת משמעותי. ביום חמישי הקרוב יחליט בית המשפט המחוזי בירושלים האם להשאיר את הבעלות על המועדון בידי ארקדי גאידמק וקבוצת הרוכשים בראשם עומד תמיר מז'ידוב או שמא להעביר את בית"ר ליד עמותת האוהדים ואלי טביב. בימים הקרובים אמור לנחות מז'ידוב בארץ וברגע שינחת הוא יעביר 2.5 מיליון דולר נוספים לחשבון הנאמנות אליו הועבר כבר סכום דומה וישמש את בית"ר במידה שבית המשפט יקבע שהקבוצה לא תעבור לעמותת האוהדים וטביב. לצד זאת, מז'ידוב ואנשי בית"ר לא מחכים להחלטת בית המשפט וכבר ממשיכים לעבוד במרץ על העונה שבפתח. אחרי שאבי ריקן קיבל הצעה מחודשת לחוזה לשנתיים, יועברו בימים הקרובים הצעות גם לשחקני הבית קובי מויאל ועמית בן שושן. בעמדת המאמן, נציגי גאידמק, שכבר סיכמו עם רוני לוי כמאמן לעונה הבאה, חוששים שלוי ייקח צעד אחורה ולכן כבר חשבו על מחליף. אחד השמות שעלו על הפרק, במידה שרוני לוי לא יגיע, הוא אקס בית"ר ירושלים ונבחרת ישראל, לואיס פרננדז. כזכור, המאמן הספרדי היה אהוב מאוד על ידי הקהל בטדי. "אנחנו מעוניינים ברוני לוי אבל אם הוא לא ירצה, אז לואיס הוא בהחלט אפשרות טובה", אמר מז'ידוב שמאמין כי התנגדות הקהל תרד אם פרננדז יעמוד על הקווים בטדי. בכל מקרה, בבית"ר הבהירו כי אם רוני לוי, יסרב יוחתם מאמן זר. גורמים אחרים בבית"ר ציינו שפרננדז ידרוש סכומים גבוהים בהרבה מרוני לוי. בעניין אחר, מספר מאוהדי בית"ר מתכננים להפגין מול ביתו של נציג ארקדי גאידמק, ישראל שלו. האוהדים המוחים החליטו שלא לכבד את בקשת טביב שלא להפגין ואחרי כמה ימים של שקט יחזרו למחאה. 1 בגזרת השחקנים, כפי שפורסם לראשונה כאן באתר, בן והבה מועמד להצטרף לבית"ר. בשיחה שהתקיימה בסוף השבוע בין אריק איזיקוביץ' המחזיק בכרטיס השחקן של הבלם לבין היו"ר איציק קורנפיין, נמצא כי הפערים בין הצדדים הם יחסית קטנים. והבה שיחק בחצי העונה האחרונה בהפועל ב"ש ופתח בשני משחקי היורו האחרונים של הנבחרת הצעירה, ב-4:0 לאיטליה וב-0:1 על אנגליה (היה מצוין). "אני בעד שהוא ישחק בבית"ר ומקווה שהוא יחתום שם", אמר איזיקוביץ' שהעביר לפני מספר שנים לירושלמים שחקנים כגון אלירן דנין ושלומי ארבייטמן. אגב, גם שמו של ארבייטמן עלה על סדר היום ובבית"ר לא פסלו את האפשרות, אבל מדובר בהוצאה כספית לא מבוטלת. אבירם ברוכיאן הציע את עצמו, אך עדיין לא ברור אם יצליח להשתחרר ללא תמורה מחוזהו בפולוניה ורשה. חיים מגרלשווילי, דריו פרננדז, סטיבן כהן, מתן בראשי וטל כחילה, שסיימו את חוזיהם, התבקשו לחכות עד לאחר הכרעת בית המשפט בטרם יקבלו הצעה לחוזים חדשים. דינו שקבורץ ודומיניק גלאבינה כבר הודיעו כי לא ימתינו לבית"ר ואילו אוהד סיידוף יישאר רק אם יובטח לו להיות שוער ראשון. סיידוף ממתין להתפתחויות בעניינו של אריאל הרוש, שמעוניין לצאת לאירופה.