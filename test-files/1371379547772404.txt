מנכ"לית בית הנשיא חזרה לעבודה - יום לאחר הלידה - קריירה
מסירותה של דובדבני אולי מרשימה, אבל מנכ"לית בית הנשיא גם עוברת על החוק שאינו מאפשר לאישה לשוב לעבודה במהלך תקופת משכב הלידה - 6 שבועות מיום הלידה   (32) הדפס   בשבת בערב ילדה אפרת דובדבני, מנכ"לית בית הנשיא את ילדה השלישי, בן, במזל טוב. הנשיא פרס שהתקשר לברך אותה אמר לה שהוא מתרגש מאוד על צירופו של תינוק נוסף למשפחת בית הנשיא, וביקש שתיקח את הזמן ו"לא תשתגע". דובדבני, מסתבר, לא ממש הקשיבה. 
ביום ראשון, פחות מ-24 שעות לאחר הלידה, השתתפה דובדבני ב"פגישת עבודה חשובה" בת שעתיים. מאז היא מתמרנת בין ההנקות והעבודה, וזמינה לחלוטין כל הזמן גם בטלפון. הסיבה: ועידת הנשיא המתקרבת שאינה באחריות בית הנשיא דווקא, מביאה לישראל רכבת אווירית בת מאות אורחים. 
אפרת דובדבני, מנכ"לית בית הנשיא צילום: עופר וקנין בבית הנשיא לא מתפלאים. בלידה הראשונה של דובדבני הייתה המנכ"לית בשמירת הריון במשך חמישה חודשים וכל ישיבות הצוות נערכו ליד מיטתה בבית החולים. "היא קופצת לעבודה, לא ממש עובדת", אומרים בבית הנשיא, "בטח תיקח חופשת לידה בת שלושה חודשים בהמשך. היא מנכלית , ויש לזה מחיר. בתפקידים האלה אי אפשר פשוט לעזוב". 
לצורך השוואה, יעל אנדורן, מנכ"לית משרד האוצר, שילדה לפני כשבועיים, עדיין לא שבה לעבודה, וגם לא ברור מתי תחזור. את תפקידה ממלאת כעת החשבת הכללית מיכל עבדי בויאנג'ו. 
עוברת על החוק 
מסירותה של דובדבני אולי מרשימה, אבל מנכ"לית בית הנשיא גם עוברת על החוק שאינו מאפשר לאישה לשוב לעבודה במהלך תקופת משכב הלידה - 6 שבועות מיום הלידה. לאחר תקופה זו יש באפשרותה לשוב לעבודה, אך צריכה להצהיר על כך ולאבד את קצבת הלידה שניתנת לאישה בחופשה. במקביל יכול גם בן הזוג להחליפה למשך שמונה שבועות נוספים של חופשת הלידה. 
ד"ר גלית דשא, מנכ"לית שדולת הנשים התייחסה לחזרתה של דובדבני לעבודתה וציינה כי קיים איסור בחוק על אישה לעבוד במשך 6 השבועות הראשונים לאחר לידה. האיסור גורף מפני שאצל רוב הנשים הבחירה אינה חופשית באמת, והוא מיועד להגן על נשים עובדות מפני לחץ של מעסיקים ומחויבות מופרזת למקום העבודה. 
"נכון שמנכ"לית בית הנשיא יכולה להחליט בעצמה אם היא עובדת או לא, אבל המסר שהדבר מעביר לציבור הנשים העבודות  - עבדי בחופשת הלידה, בריאותך וזכויותייך חשובות פחות", הדגישה דשא. 
ח״כ מיכל רוזין (מרצ) גם כן התייחסה לנושא: ״צעד זה מעביר מסר בעייתי מאוד לציבור הכללי ולציבור הנשים בפרט. חוק עבודת נשים בא לתת הגנה לנשים ולא משאיר שיקול דעת. בית הנשיא יוצר כאן תקדים מסוכן ומציב סטנדרטים לא הגיוניים. בלשכת הנשיא צריכים להוות דוגמא ומופת לשמירה על זכויות נשים. על נשיא המדינה להתערב באופן ישיר ולחייב את עובדותיו לשמור על החוק״.