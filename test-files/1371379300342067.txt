כך נזרים לבורסה דם חדש
השיח הציבורי על התייבשות מחזורי המסחר בבורסת תל אביב מביא רבים להאמין כי מדובר בגזירת שמיים, הנובעת בין השאר משילוב קטלני בין שינוי בטעמי המשקיעים לבין מתקפת רגולציה אגרסיבית. אבל, להערכתנו, קיימים לא מעט צעדים שהנהלת הבורסה יכולה וצריכה לעשות כדי לבלום את המומנטום השלילי, ולמנוע את הפיכת הבורסה ללא רלוונטית.
אמנם אין צעד אחד בודד שישנה את המצב בבורסה מקצה לקצה, אולם ישנה שורה ארוכה של צעדים, קטנים לכאורה, שכולים להביא עימם הצלחות נקודתיות, לבלום את המומנטום השלילי, ולחולל את המפנה הדרוש.
דוגמה אחת לרעיון כזה שעלה אצלנו היא השקת פרויקט רב שנתי של קידום מדד יתר 50. המדד הזה עלה ב-23% מתחילת 2013, אל מול עליות שערים צנועות במדד ת"א 100 שהסתפק בעלייה של 5% בלבד. אין מדובר במגמה חדשה: ב-2012 רשם היתר 50 תשואה שנתית של 21.6% מול תשואה של 7.2% בלבד בת"א 100.
להפוך את היתר 50 למדד נחשק 
על אף הביצועים יוצאי הדופן של היתר 50 בשנים האחרונות, מדובר במדד בעייתי במיוחד להשקעה, בשל מחזורי מסחר זעומים במניות המדד, וכיסוי אנליטי אפסי. הבעיות האלה הן במידה רבה נגזרת של העניין הנמוך של המשקיעים בהשקעה במניות בעלות שווי שוק נמוך ונזילות אפסית, ההופכת את ההשקעה במניות המדד לגרסה לא משוכללת של פירמידה מסוכנת.
לעידוד ההשקעה בחברות היתר תהיה תרומה עצומה להקטנת הריכוזיות במשק הישראלי, מאחר שחברות השורה השלישית והרביעית בבורסת תל אביב הן העתודה הטבעית לפירמידות הפיננסיות ולטייקונים, שדומיננטיים כיום ברשימת המניות הראשית של הבורסה.
מקדם הצמיחה והשיפור של חברת היתר, וכן הגמישות הניהולית של החברות הללו, גבוהים מהותית מזה של חברות ענק מקומיות. כך שלתפיסתנו זהו דור העתיד של הכלכלה והבורסה המקומית, ויש להשקיע בו מאמצים ומשאבים רבים ובאופן עקבי.
כלל החברות הנכללות ביתר 50 צריכות לזכות לכיסוי אנליטי של לפחות שלושה גופים פיננסיים בשוק המקומי, שיעשה במימון מלא - שיפחת באופן הדרגתי במשך תקופה של חמש שנים - של הבורסה. זאת, על מנת לפתור אחת ולתמיד את בעיית המודעות והמחקר האנליטי בחברות אלו.
החברות צריכות לזכות למימון מלא של מנגנון עשיית השוק בהן למשך תקופה של חמש שנים, ליהנות מאגרות מופחתות, לקבל במה רבעונית לכנסי משקיעים על חשבון הבורסה, ליזום חיבור בין החברות לבין הקהילה במסגרת שיפור החינוך הפיננסי, להקים תת אתר אינטרנט המרכז את חדשות הפיננסיות הרלוונטיות להן ועוד.
בצורה זו יהיה אפשר להפוך את ההשתייכות למדד ליעד נחשק לכלל החברות בעלות שווי השוק הנמוך, למשוך חברות חדשות לרישום בבורסה, לחבר את הציבור הישראלי למגזר העסקי ולבלום את קריסת הבורסה. השינוי המדובר לא יקרה ביום בהיר אחד, אולם אם הבורסה תפעל נכון ובאופן עיקש ויצירתי, היא בהחלט יכולה למנוע את התייבשותה.

הכותב הוא האסטרטג הראשי של קבוצת איילון