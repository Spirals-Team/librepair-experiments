סיני פרסם תמונות של "חייזר" ששמר במקפיא
הגולשים בסין לא נותנים לעובדות לעמוד בדרכה של קונספירציה מוצלחת. הרשתות החברתיות במדינה התמלאו בדיווחים על עב"מים ותיאוריות על חיים בכוכב אחר, לאחר שתושב מחוז שנדונג שבמזרח סין פרסם תמונות של "חייזר", שלטענתו התרסק על כדור הארץ בחודש מרס. 
  

  

האיש, שזוהה ב"דיילי מייל" הבריטי רק בכינוי מר לי, פרסם תמונות של עצמו עומד לצד מקפיא ובו גופתו הצהבהבה של החייזר. הוא סיפר כי ראה קבוצה של עב"מים נעים לאורך הנהר הצהוב שליד ביתו, כשלפתע אחד מהם התרסק על הקרקע. לי יצא לחפש את השרידים ולטענתו, מצא את גופתו החרוכה של החייזר. 
  
לי העיד כי מצא את הגופה בתוך מלכודת ארנבים שהציב לי בשטחו והוא העריך כי היצור שרד את ההתרסקות אך התחשמל למוות. בתקריבים שצילם, על הגופה אף נראו לכאורה סימני הכוויה. לי טען עוד כי הוא הביא את הגופה לביתו ומאז הוא שומר עליה במקפיא. 
  
עם זאת, במשטרה מיהרו להפריך את הטענות השערוריות. גורמי אכיפת החוק פרסמו הצהרה לפי הדמות שנראית בתמונות 
אינה באמת חבר מכוכב אחר, אלא סתם בובה. "זה חיקוי מאיכות גבוהה", הרגיעו הרשויות בעמוד המשטרה המקומית בגרסה הסינית של טוויטר, "הגופה עשויה מגומי איכותי". 
  
אולם את הגולשים זה לא שכנע. גם לאחר פרסום ההודעה המשיכו בלוגרים סינים להתעקש על מהימנות התמונות ואף ניסו לקשר בינן לבין תצפיות עב"מים במחוז הוביי שבמרכז סין.