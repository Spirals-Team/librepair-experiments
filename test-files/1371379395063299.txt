עשתה ג'וגינג ונורתה בקרב בין עבריינים ברמלה - חדשות
אישה בת 45 שעשתה ג'וגינג ברמלה נפצעה הערב (שבת) באורח בינוני במהלך קרב יריות בין שתי חמולות ברחוב לבונה בעיר, שבמהלכו נפצע גם גבר בן 35 שהיה אחד המעורבים באירוע האלים. השניים הובהלו לבית החולים אסף הרופא בצריפין. משטרת רמלה בפיקודו של סגן ניצב שלומי שגיא עיכבה לחקירה שני חשודים. 
  

הערב בזירת הירי ברמלה (צילום: טל מילר) 
  

רמלה, הערב (צילום: בני דויטש) 



  
במוקד מד"א איילון התקבל לקראת השעה 20:00 דיווח על שני נפגעים מירי ברחוב לבונה. פרמדיקים של מד"א שהגיעו למקום העניקו טיפול רפואי לגבר בן 35 שסובל מפצע ירי בפלג גופו התחתון, ולעוברת אורח בת 45 שסובלת מפצע ירי בפלג גופה העליון. 
  
כוחות משטרה של תחנת רמלה הגיעו לזירה, מחקירה ראשונית עולה כי מדובר ככל הנראה בריב בין חמולות, שכתוצאה ממנו נפגעה גם עוברת אורח. אדם המתגורר בסמוך לאזור הירי סיפר: "שמענו יריות, זו שכונה מאוד שקטה בדרך כלל אבל הביאו לכאן איזו משפחה הרוסה שיש בתוכה סכסוך. ממה שהבנתי השכנה שלנו שנפגעה הייתה באמצע הליכה".