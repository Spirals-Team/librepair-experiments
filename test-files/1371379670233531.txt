ועדת אתיקה תקבע אם דוברי משרדי הממשלה פעלו בניגוד לקוד האתי - מדיה ושיווק
הוועדה החדשה תוקם כחלק ממהלך של דוברי המשרדים הממשלתיים לאמץ קוד אתי חדש   (1)   ועד אתיקה חדשה תוקם ותעסוק בהתנהלות הדוברים של משרדי הממשלה. הוועדה תוכל לקבוע כי דובר משרד ממשלתי הפר את הקוד האתי החדש של הדוברים, ותהיה רשאית לפרסם את החלטתה ולהעביר עותק למשרד הממשלה ולנציבות שירות המדינה. 
הוועדה החדשה תוקם כחלק ממהלך של דוברי המשרדים הממשלתיים לאמץ קוד אתי חדש. הדוברים אישרו אתמול בישיבה מיוחדת במשרדי לשכת העיתונות הממשלתית את הקוד החדש, שאמור להסדיר יחסיהם מול העיתונאים. הקוד גובש בידי צוות מומחים שבראשו עמד ניצן חן, מנהל לע"מ. 
ניצן חן צילום: אייל טואג כך למשל, הקוד האתי החדש קובע כי הדובר יקפיד על דיוק בעובדות ושמירה על אמינות המידע, ולא יפיץ ביודעין מידע שאינו אמת ואם נודע לו שעשה כן בשוגג, יעשה לתיקון המעוות בהקדם האפשרי. על הדוברים גם להימנע מעירוב ענייניהם האישיים ולא לנצל לרעה את תפקידו למטרות שאינן לצורך הנדרש למילוי תפקידו. 
על דוברי משרדי הממשלה ייאסר גם לעסוק בעניינים פוליטיים של הממונים עליו, ולהימנע מפרסום ומהפצת מידע בעל אופי מפלגתי או אישי ו"מכל פעולה שיש בה אפילו מראית עין של אלה". 
ועדת האתיקה החדשה שתוקם תכלול חמישה חברים - שני נציגים מפורום הדוברים, שני נציגי ציבור ונציג לשכת העיתונות הממשלתית. יו"ר הוועדה ייבחר מבין חבריה. 
חן מסר: "העובדה שמדובר במהלך וולנטרי שבו הדוברים עצמם הם שביקשו ליצור את הקוד האתי והחליטו פה אחד לאמצו היא תעודת כבוד למערך הדוברות הממשלתי. הדובר הוא הפנים של המשרד והוא מייצג את הגוף אותו הוא מדברר ואת הממשלה ולכן הוא חייב להיות מזוהה עם יושרה, ענייניות והגינות".