בין גז לזרנוק מים: 14 שעות פסנתר בכיכר טקסים
באמצע השבוע החולף, למשך חצי יממה בין יום רביעי לחמישי, עצרו המפגינים וכוחות הביטחון בכיכר טקסים באיסטנבול את העימותים, ההפגנות ואת ירי הגז המדמיע לטובת הפוגה מוזיקלית שהתארכה והלכה. בדיעבד היא תיזכר כאחד הרגעים הבלתי נשכחים מהמחאה של קיץ 2013: דייויד מרטלו, מוזיקאי גרמני בן 31, התייצב בכניסה לפארק עם הפסנתר שלו ובמשך שעות ניגן לנוכחים – משני הצדדים. לדבריו, הרעיון מאחורי ההופעה הלא שגרתית היה "להעניק לפוליטיקאים השראה דרך המוזיקה". 
  צילום: רויטרס
  דיוויד מרטלו ממנגן בפסנתר במהלך הפגנה 

על פי הדיווח ב"ניו יורק טיימס", המהומה בכיכר נפסקה ברגע שנשמעו הצלילים הראשונים מהפסנתר של מרטלו ויושבי הפארק החלו אט אט להתקבץ סביבו ולשלוף מצלמות וטלפונים. עד מהרה עשו הסרטונים והתמונות את דרכיהם לרשתות החברתיות, וההפצה הויראלית הביאה ביום חמישי בלילה 1,500 בני אדם לצפות בהופעתו השנייה. 

  

מרטלו באור יום. למטה: אחרי שירדה החשיכה (צילום: MCT) 
(צילום: MCT) 
(צילום: EPA) 
  
מרטלו לבש אדום כמחווה לדגל הטורקי, ובין קטע נגינה אחד לאחר סיפר שהוא נמצא במסע הופעות עולמי, שאותו הוא מנהל בעצמו, והוא מקווה להופיע בערים מרכזיות נוספות מסביב לגלובוס. 
הוא אמר כי היה בסופיה שבבולגריה בבוקר יום רביעי ורצה להגיע לאיסטנבול כדי לחזות בהפגנות. 

  
בפארק היו עד כה הופעות ופעילויות תרבותיות, אך מרטלו בלט בין שאר האמנים כי ניגן במשך 14 שעות רצופות במהלך יום חמישי. גם השוטרים שנמצאים בפארק גזי דרך קבע כדי לשמור על פסלו של אבי האומה הטורקית, מוסטפא כמאל אטאטורק, הצטרפו לקהל המאזינים. 
  
עם זאת, לפנות בוקר (שבת) נמשכו העימותים בין המפגינים לבין כוחות הביטחון במדינה. באנקרה פיזרה המשטרה הטורקית את המפגינים שהקימו מחסומים ברחובות שליד הפרלמנט באמצעות תותחי מים וגז מדמיע. 
  
המפגינים בכיכר טקסים שבאיסטנבול הודיעו היום ש"המאבק יימשך" ושהם לא יתפנו מפארק גזי חרף הפצרתו של נשיא טורקיה עבדוללה גול ועל אף התחייבותו של ראש הממשלה רג'פ טאיפ ארדואן שיביא להצבעה כל תוכנית לשיפוץ הכיכר.