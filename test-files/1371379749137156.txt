שיבושים בקו הצדק: למה מצמיחה רשות המסים יותר מדי עבריינים? - דין וחשבון
בשנים האחרונות מעורבים בכירים ברשות המסים בשורה של עבירות פליליות ■ אין ספק כי רוב מבין 5,500 העובדים הם אנשים ישרים, וברשות אומרים כי הבקרה הפנימית משתכללת ■ ובכל זאת, מה גורם להתעצמות התופעה באחת הרשויות הרגישות ביותר?   (3)   שערורייה רודפת שערורייה ברשות המסים, וגם שם כנראה הפסיקו לספור את הפרשות. הרשעתם של מנהל רשות המסים לשעבר ג'קי מצא ושל שורת סמנכ"לים ובכירים לשעבר ברשות קיבלה את הכינוי "פרשת רשות המסים הראשונה". היא העסיקה את בתי המשפט עד השנה שעברה, שבה הסתיימו הדיונים בבית המשפט העליון בערעוריהם של המעורבים. 
בעוד בית המשפט העליון דן בערעורים הגיעה לשיאה "פרשת רשות המסים השנייה" עם הרשעתו של דוד ואנונו, מנהל מחלקת חקירות ומודיעין שטח לשעבר, בקבלת שוחד. הערעור של ואנונו על הרשעתו עדיין מתנהל, והנה בשבוע שעבר נעצר מיכאל שושן, לשעבר מנהל תחום חקירות ביחידת יהלום למאבק בפשיעה חמורה של רשות המסים, בחשד לגניבה והתחזות לעובד ציבור . שושן חשוד בגניבת 10,000 שקל מתחנת חלפני כספים במודיעין תוך התחזות לעובד ציבור. לדברי נציג המשטרה בדיון בהארכת מעצרו, הוא נלכד כשחלק מהכסף הגנוב ברשותו. 
ברשות המסים טענו בתגובה כי שושן הוא עובד זמני, ואולם קשה להבין כיצד תפקיד בכיר שכזה מאויש על ידי אדם שעובד בחוזה זמני. בנוסף, מקורות ברשות המסים זיהו את שושן כעובד ותיק ברשות. הפרשה עדיין לא מותגה כ"פרשת רשות המסים השלישית", ובשל חיסיון על פרטי החקירה עדיין לא ברור היקף מעשיו של שושן ואם היו נקודתיים או שיטתיים. 
עוד כתבות באתר TheMarker 
■ נחשפו שמות של מאות ישראלים עם מקלטי מס: היכנסו וחפשו 
■ פעילות מי עדן נמכרת לפי שווי של 240 מיליון יורו 
רצף המקרים מעלה תהייה מה קורה ברשות המסים בשנים האחרונות: האם מדובר במקרים שונים, שאינם קשורים זה לזה ואינם מעידים על בעיה מערכתית? ואולי המקרים מצביעים על הליכי קידום ומינוי בכירים בעייתים, על היעדר בקרה פנימית מספקת או חלילה על פשיעה מאורגנת שחדרה לרשות המסים? 
"הכי קרוב לסוג של פשיעה מאורגנת" 
ג'קי מצא צילום: ניר קידר ב–2012 קבעו שופטי בית המשפט העליון כי מצא ירצה שנת מאסר בפועל לאחר שהורשע בחמש עבירות מרמה והפרת אמונים ובעבירה אחת של סיוע למתן שוחד. יחד עם מצא הועמדו לדין והורשעו סמנכ"לים ובכירים ברשות המסים: שמואל בוברוב, לשעבר סמנכ"ל למינהל, הורשע בארבע עבירות של מרמה והפרת אמונים. רו"ח גידי בר זכאי, לשעבר סמנכ"ל בכיר לעניינים מקצועיים, הורשע בעבירה של הפרת אמונים הפוגעת בציבור. יגאל סער, נציג רשות המסים בארה"ב לשעבר, הורשע בשלוש עבירות של הפרת אמונים. יוסף שטיינמץ, לשעבר מנהל תחום יבוא אישי ורכב במכס, הורשע בעבירת מרמה והפרת אמונים בעת מילוי תפקידו כעובד ציבור. 
העסקן יורם קארשי, אחיה של שולה זקן, מזכירת ראש הממשלה לשעבר אהוד אולמרט, הורשע בעבירות של מתן שוחד, סיוע למתן שוחד ושידול עובדי ציבור להפר אמונים. קארשי הודה כי פעל כגורם בעל אינטרסים ברשות המסים כדי להשפיע על ההחלטות המתקבלות בה. יחד עם רו"ח קובי בן גור, פעל קארשי כדי לקדם בכירים ברשות בשאיפה שיגמלו להם. 
לרקע נוסף בנושא: 
פרשת ג'קי מצא 
דוד ואנונו צילום: מוטי קמחי פרשת דוד ואנונו 
פרשת שוקי ויטה 
פרשת מיכאל שושן 
בראיון שפורסם לפני תשעה ימים במוסף "הארץ" תיאר עו"ד מני מזוז, לשעבר היועץ המשפטי לממשלה, את הפרשה מנקודת מבטו. לדבריו, "זה היה תהליך שבו אנשים בעלי עניין, חיצוניים, התחילו בתהליך של השתלטות עוינת על אחת המערכות הכי רגישות במדינת ישראל - הרשות שמייצרת את עיקר הכנסות המדינה - על ידי שתילה שיטתית של אנשים מטעמה של הקבוצה בכל עמדות המפתח. זה הדבר הכי קרוב לסוג של פשיעה מאורגנת. השלב הבא היה מייצר תעשייה של שחיתות בתוך המערכת הכי רגישה מבחינה כלכלית בתוך מדינת ישראל". 
קובי בן גור צילום: מוטי קמחי שלף מידע ממאגר הרשות 70 פעמים 
לפני כשנה וחצי הורשע ואנונו בארבע עבירות של שוחד, עבירה של שיבוש מהלכי משפט וקשירת קשר לביצוע פשע. ואנונו קשר קשר פלילי עם איש עסקים שמת בינתיים, שבמסגרתו הסכימו השניים כי איש העסקים יפנה אזרחים שעניינם מטופל ברשות המסים לטיפולו של ואנונו, תמורת קבלת שוחד. ואנונו, לפי גזר הדין, קיבל שוחד בסך 300 אלף שקל. הוא נידון לשש שנות מאסר ותשלום קנס בסך 750 אלף שקל. ואנונו עירער לבית המשפט העליון, וערעורו עדיין נדון בערכאות השונות. 
בין לבין, צצו פרשות מינוריות יותר כמו הרשעת פקיד השומה שוקי ויטה בינואר 2012 בשלוש עבירות של מרמה הפרת אמונים. בגזר הדין כתב שופט בית המשפט המחוזי בתל אביב גלעד נויטל כי "ויטה היה מצוי בניגוד עניינים ברור ופנה בעניינו האישי לעו"ד יעקב וינרוט וקיבל ממנו אישית, כלקוחו, שירותים משפטיים, ובמקביל, במשך כמה שנים, טיפל כפקיד שומה בענייני לקוחותיו של וינרוט". גם ויטה עירער לבית המשפט העליון וערעורו עדיין נדון. 
בנוסף נחשף ב"הארץ" כי ישראל חובל, שהיה מפקח בכיר ביחידה הארצית לשומה ברשות המסים, נאלץ באחרונה להתפטר מתפקידו. חובל התפטר לאחר שבית הדין למשמעת של עובדי המדינה הרשיע אותו, במסגרת הסדר טיעון, בכך שניצל את משרתו וב–2008–2010 הוציא מהמאגר של רשות המסים ב–70 הזדמנויות שונות מידע על קרובי משפחתו, שכמה מהם מסוכסכים עמו. לפי הכרעת בית הדין הוא שלף מידע שנגע בין היתר לדו"חותיהם השנתיים על רווחים, ומידע על חקירות שנוהלו נגד אנשים מסוימים, על נכסיהם ועל שכרם. ישראל חובל הוא בנו של שוטה חובל, לשעבר ראש מחלקת הפיקוח והרישוי בעיריית תל אביב, החשוד בעבירות שוחד. 
שוקי ויטה צילום: בכר דודו "העובדים עוברים סינון קפדני" 
מקורות שעמם שוחחנו ניסו לשכנע אותנו שאין קשר בין המקרים. מינויו של מצא, הוסבר לנו, נעשה על ידי הדרג הפוליטי, וההשפעה הפלילית שהופעלה עליו אינה קשורה לרשות המסים אלא מעידה חד־פעמית שטופלה. ואנונו, שלקח שוחד, גם הוא מקרה בודד. מאז עברה הרשות תהליך עמוק של הפקת לקחים ושדרוג מערכות הבקרה. לגבי שושן, שעודנו חשוד, אם הוא ביצע את המיוחס לו הרי שזה נעשה בלי קשר לעבודתו. קשה מאוד, מדגישים בפנינו, לאתר שינויים באישיות של אדם לאורך שנות עבודתו ואת הלחצים האישיים שמופעלים עליו בלי קשר לעבודתו. 
אין ספק כי הרוב מבין כ–6,000 עובדי רשות המסים הם אנשים ישרים שעושים את עבודתם נאמנה. הליך הגיוס הנוכחי לרשות הוא ארוך ומורכב, והעובדים שמתקבלים בסופו עוברים סינון קפדני. בכיר לשעבר ברשות המסים סיפר השבוע כי על כל 60 משרות שנפתחות במכרז פומבי לתפקיד מפקח, מגישים 1,000 אנשים מועמדות. דרגת מפקח היא הדרגה הנמוכה ביותר בתחום קביעת השומה. ריבוי המועמדים מאפשר לרשות לבחור את הטובים ביותר מביניהם. המפקחים עוברים קורס הכשרה של ארבעה חודשים בתנאי פנימייה ובסופו משתלבים בעבודה. 
ואולם, כמו בכל מערכת גדולה שדנה ומגלגלת סכומים עצומים, הפיתוי של העובדים לעבור על החוק ולשלשל כסף לכיסם גדול. בכיר בדימוס ברשות המסים מציין כי הנחת המוצא היא שתמיד יהיו במקומות שעוסקים בכסף הגדול, כמו בנקים וחברות ביטוח, אנשים בעייתיים שעברו את מערכות הסינון והתקבלו לעבודה בארגון. ברשות המסים, הוא מוסיף, יש מערכות בקרה שמשתכללות כל הזמן. מערכת הבקרה הפנימית של הרשות, בראשות המבקר הפנימי עו"ד אמיר כהן, מעסיקה עשרות אנשים ופועלת לאתר התנהלות חריגה של עובדים בתוך המערכת בעניינים שנוגעים לתפקידם. המערכת הזאת גם בודקת פעולות מחשב חריגות של העובדים. פעולות חריגות שיעלו במערכת הן, לדוגמה, הוצאת מידע של עובד על שכניו או על אנשים שאינו מטפל בהם. בנוסף, יש בקרות מדגמיות יזומות של אגף המבקר פנימי שבהן נבחנים תיקים אקראיים של מפקח מסוים, תרשומות והחלטות בתיק. הבכיר לשעבר מסביר כי "כדי לטפל בדברים האלה צריך להעמיד כוח אדם טוב, ראוי ומבין. היו שנים שהיו שם אנשים פחות טובים. עם השנים זה השתפר - ועדיין צריך לשפר את הפיקוח פנימי, לתת יותר כוח ואנשים למפקח הפנימי. בסך הכל זו מערכת שיחסית בוחנת את עצמה". 
יורם קארשי צילום: וקנין עופר אותו אדם תהה "למה בביטוח לאומי לא עולות בעיות שחיתות? כי מערכת הבקרה הפנימית שלהם פחות טובה. גם ברשות מקרקעי ישראל יש כיום והיו בעבר בעיות. אלה מערכות שמטפלות בכספים ונכסים בהיקפים אדירים, ולשיקול הדעת של אדם מסוים בתוך המערכת יש משמעות כספית גדולה". הוא מצביע על "צלחת הפטרי" שמהווה קרקע פורייה לשחיתות. לדבריו, "ככל שההתנהלות מול אותו גוף היא יותר קשה מבחינה ביורוקרטית, אורכת זמן ומחייבת אינספור טפסים - תהיה יותר שחיתות. זמן שווה כסף לאנשים שרוצים לקדם את עניינם. קל להתייאש בתהליך כזה, ואז מחפשים איך לקצר הליכים. ככל שהביורוקרטיה מכבידה יותר נכנסת יותר שחיתות. ההתנהלות מול האזרח מביאה לחפש דרכים עוקפות. הפיקוח הפנימי רק מתהדק, אבל זה לא יעזור, כי אי־אפשר למנוע לחלוטין את הפיתויים שעומדים בפני עובדים". 
"איחוד האגפים יצר גוף גדול מדי" 
מומחה לדיני מסים מזהה את הבעיה באיחוד האגפים של רשות המסים שהתרחש ב–2005. איחוד אגפי מס הכנסה, מיסוי מקרקעין, מע"מ והמכס תחת הנהלה אחת הביא לכך שמנהל רשות המסים אמור לשלוט באלפי עובדים, עשרות משרדי שומה, תחנות מע"מ, משרדי מיסוי מקרקעין ויחידות מטה רבות. 
לדברי המומחה, "בלתי אפשרי לשלוט על כל כך הרבה עובדים. עדיין לא קם מי שמכיר את כל דיני המס. אי אפשר לשלוט על מערכת מקצועית בגודל כזה. אי־אפשר לייחד תשומת לב ליחידה מסוימת. אי־אפשר לשלוט במערכת כזו מבחינה מקצועית כשכל רגע צריך לענות על בעיה מקצועית. זה גורם לסרבול, ביורוקרטיה, חוסר התייחסות והיעדר בקרה מספקת על כוח האדם. מטבע הדברים הבקרה פחות מוקפדת. יצרו פה גוף גדול מדי שעכשיו צריך לפרק ולהחזיר אותו לגודל המקורי שלו. ההחלטה הזו עשתה בלגן בכל המערכת". 
בעיה מערכתית אחרת שמאפיינת את רשות המסים, ואינה פלילית, היא מעבר של עובדים רבים לעבוד בשוק הפרטי אצל משרדי רואי החשבון, עורכי הדין והגופים שמולם עבדו כמפקחי מטעם רשות המסים. בכיר לשעבר תיאר זאת כך: "יושב במשרד פקיד שומה, עובד ועורך שומות לאנשים. השכר ההתחלתי שלו הוא כ–8,000 שקל. עם גיוסו לרשות הוא חותם על התחייבות לעבוד ברשות ארבע שנים. הוא מגיע בדרך כלל היישר מהמכללה או מהאוניברסיטה ורוכש ברשות ניסיון, ידע וקשרים. כשהוא יושב מול מייצגים של נישומים ובעלי משרדים גדולים, המייצגים מעבירים אותו צד וקולטים אותו אליהם. הפיתוי הוא גדול כי מדובר במשכורות גבוהות יותר מאלה של הרשות. לעתים אתה יכול להתקבל ברמה של שותף". 
האם זה לא גורם לבעיה בשיקול הדעת של הפקיד? הבכיר משיב: "אני לא מאמין שזה קורה. מרגע שמתגבשת החלטה של אדם לעזוב, כל השוק יודע. הוא פוסל את עצמו מלעסוק בתיקים מול אותו מייצג. הצינון בדרגים הנמוכים הוא אמנם ברמה מאוד נמוכה ונמשך חודשים בודדים, אבל גם המפקח אינו יכול לעשות הרבה מהעמדה שלו. הוא בסך הכל מפקח. ההשפעה שלו אינה כל כך גדולה. היא עוברת ביקורת של רכז או של סגן מנהל המשרד ולעתים גם של פקיד השומה, שהוא הדרגה הגבוהה באותו משרד". 
עוד כתבות בנושא מנהל תחום חקירות ברשות המסים נעצר בחשד לגניבה והתחזות 11.06.2013 | 17:46