הרכב של הבן הידרדר, האם בת ה-60 נהרגה - חדשות
תאונת דרכים קטלנית אירעה אחרי הצהריים אתמול (שבת) בכפר עראבה שבגליל: רכב הידרדר לאחור ופגע בתושבת המקום, זבידה להואני, בת 60. היא נפצעה אנושות, ומתה עוד בטרם הספיקו כוחות מד"א לפנותה לבית החולים. בהמשך התברר כי הרכב הפוגע שייך לבנה של האישה. 
  
עדכונים נוספים ב עמוד הפייסבוק של ynet 
  
בוחני התנועה הגיעו למקום ופתחו בחקירה. מתחקור ראשוני עלה כי בנה של ההרוגה, בשנות ה-30 לחייו, החנה את רכבו שמסוג מאזדה וניגש למשאיתו, כשלפתע הבחין ברכב מידרדר במורד הכביש מסיבה לא ברורה, נכנס לשטח חקלאי ופוגע באמו. במשטרה אמרו כי בוחני התנועה יבדקו בהמשך אם היה אדם בתוך הרכב אשר הוא גרם להידרדרות. 
  

מאחורי השוטרים - הרכב שהידרדר ופגע באישה (צילום: אתר אלערב) 
  

זירת התאונה (צילום: אתר אלערב)   
מנהל המרכז הרפואי "רים", חאתם בדארנה, סיפר ל-ynet: "הצוות שלנו הגיע ראשון למקום. 
ההרוגה סבלה מפגיעת ראש קשה מאוד ומעוד פגיעות בכל חלקי גופה. היא הייתה ללא הכרה. הצוות ביצע בה החייאה במקום ומיד התקשר לניידת טיפול נמרץ של מד"א. לבסוף נאלצו לקבוע את מותה". לדברי בדארנה, "הרכב הידרדר כמעט 35 מטר למטה ודרס את האישה. שכנים וקרובי משפחה שהיו במקום הוציאה אותה והתקשרו להזעיק עזרה". 

  
קרוב משפחה שהיה במקום סיפר: "אני מכיר את ההרוגה טוב מאוד. ברגע שראיתי אותה אחרי שנדרסה, לא הצלחתי לזהות אותה מרוב הפגיעות הקשות שהיו בכל חלקי גופה". תושב אחר הוסיף כי "ההרוגה הייתה ליד ביתה בזמן התאונה. היא לא הבחינה ברכב שהידרדר. זה אסון מאוד מזעזע, אנחנו עדיין לא מעכלים איך זה קרה. בנה של ההרוגה הוא אדם זהיר בנהיגה ולא משתולל".