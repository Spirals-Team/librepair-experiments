פייסבוק: קיבלנו בקשות לחשיפת פרטיהם של 19 אלף חשבונות
חברות הטכנולוגיה הגדולות בארצות הברית מנסות לצמצם נזקים בעקבות החשיפה כי הן נתנו גישה חופשית למאגר המשתמשים שלהן לרשויות הביטחון במדינה, ופרסמו את מספר הבקשות שהתקבלו מהרשויות לחשיפת הפרטים, כך מדווחת הבוקר סוכנות "בלומברג".
שתי החברות המשמעותיות שחשפו את המספרים היו מיקרוסופט ופייסבוק, שפרסמו את המספרים שלהם בבלוג שלהן בפוסט שנכתב על ידי היועצים המשפטיים שלהן. מיקרוסופט חשפה כי קיבלה בין 6,000 ל-7,000 בקשות לחשיפת מידע מצד הרשויות במהלך החצי השני של 2012. פייסבוק ציינה כי בתקופה המקבילה קיבלה בין 9,000 ל-10,000 בקשות.
"עם יותר מ-1.1 מיליארד משתמשים פעילים מדי חודש ברחבי העולם, משמעות הדבר היא שחלק קטן מ-1% מסך המשתמשים שלנו היו נתונים לבקשות מצד הרשויות בארצות הברית שכוללים בקשות מצד הרשויות המקומיות, הארציות או הפדראליות", כתב טד אוליוט, היועץ המשפט הבכיר של פייסבוק. "אני מקווה שזה יכניס לפרספקטיבה את היקף המספרים, ויוביל להפסקת הדיווחים בכלי התקשורת לגבי התדירות והיקף הבקשות שקיבלנו".
בפייסבוק הודיעו כי הם נענו ל-79% מהבקשות שכללו חשיפת מידע לגבי 18,000 ל-19,000 חשבונות, וכאמור הבקשות הללו הגיעו משלל רשויות במדינה החל מבקשות של ממשלות ברמה המקומית ועד לבקשות שהגיעו מה-NSA (הסוכנות לביטחון לאומי).
מבחינת מיקרוסופט, החברה הודיעה כי הבקשות שקיבלה התייחסו לכ-31 אלף משתמשים. "זה משפיע על חלק קטן מבסיס המשתמשים של מיקרוסופט" כתב ג'ון פרנק, סגן היועץ המשפטי של מיקרוסופט בבלוג החברה. "אנחנו עדיין מאמינים כי המידע שמותר לנו לפרסם אינו מספיק על מנת לאפשר לקהילה להבין ולדון בסוגייה הזאת".

במיקרוסופט ופייסבוק התחייבו לפעול על מנת לפרסם נתונים נוספים בסוגייה. לפי מקורות המקורבים לנושא, גם חברת גוגל מנהלת בימים האלה משא ומתן עם הרשויות בארצות הברית על מנת לחשוף נתונים נוספים לגבי היקף הבקשות שהוגשו לה לחשיפת מידע של משתמשים שהגיע ממקורות ביטחוניים.