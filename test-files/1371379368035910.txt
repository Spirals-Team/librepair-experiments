השוד בבריסל: גנבו יהלומים בשווי 350 מיליון דולר ונתקעו עם השלל - גלובל
המאמצים למכור את השלל לאחר השוד נעשו בצורה כה מגושמת שישנם גורמים בתעשייה שחושדים שהיעד של הגנבים כלל לא היה יהלומים     בפברואר האחרון הגיעו חוליות שוטרים מזוייפות אל תוך מערבולת של אורות כחולים בשדה התעופה של בלגיה. הם פעלו כמו שעון. בזזו חבילות יהלומים שאובטחו בקפידה מאזור המטענים של מטוס חונה וברחו מבלי להטריד את הנוסעים. 
אבל מאז הגניבה על מסלול ההמראה בשדה התעופה, הפרשה הפכה ממותחן לקומדיה וכללה חשודים בלתי שגרתיים שבאופן טבעי, התאחדו בקזבלנקה, מרוקו. 
השוד תוכנן באופן מדויק בעזרת מידע פנים והוצאה זריזה לפועל – שמונה גברים חמושים תוך 11 דקות הצליחו להשאיר את החוקרים בהתפעלות. בזמן שהחקירה הגיעה עד למרוקו, פקידים בלגים דיווחו בשבוע שעבר שערך המטען שנגנב גבוה מהערכות ראשונות של 50 מיליון דולר. 
מספר אנליסטים בתעשייה אמרו כי יתכן ששווי הרכוש הגנוב מגיע ל-350 מיליון דולר, דבר שעלול לדרג את השוד בין הגדולים ביותר בבלגיה – מרכז בינלאומי לסחר באבני חן. 
אבל המאמצים למכור את השלל לאחר השוד נעשו בצורה כה מגושמת שישנם גורמים בתעשייה שחושדים שהיעד של הגנבים כלל לא היה יהלומים. 
מאז שהם נעצרו לאחר שניסו למכור את היהלומים, מרבית החשודים הכחישו מעורבות ואחרים הציגו קו הגנה שלא מאפיין גנבי יהלומים: טפשות. 
השלב השני הלקוי של השוד מתבהר לאחר שיותר מ-30 אנשים נעצרו על ידי החוקרים מבלגיה, צרפת ושווייץ. בין החשודים ניתן למצוא אסיר לשעבר שמחזיק מסעדה בקזבלנקה בשם "קי ווסט" ומשקיע נדל"ן שווייצי שמתעקש שרימו אותו כך שישמור על שק מלא באבני חן. 
היה זה נסיון המכירה בז'נבה, משם מגיע המשקיע, שהוביל לחשד של תעשיית היהלומים כי הגנבים אינם כה מתוחכמים. "ז'נבה היא לא מרכז יהלומים גדול, וזה מה שהפתיע אותי בסיפור הזה", אמר עידן גולן, אנליסט בישראל שמתמחה בכלכלת תעשיית היהלומים. 
"כולם חשבו שהם קיבלו מידע מתוך שדה התעופה בגלל התזמון המדהים. אבל אם הם ידעו מה הם עושים, הן היו צריכים לחכות לתערוכה. המפתיע הוא שהכל נראה מתוכנן להפליא, אבל במציאות לא היה כלל תכנון". 
הקשר העיקרי שעזר לפצח את המקרה היה בין פסקל פונט, 56, משקיע הנדל"ן ומארק ברטולדי, 43, המסעדן מקזבלנקה שמחזיק עסק צדדי של יצוא מכוניות יוקרה וכן בהרשעה קודמת בצרפת של הברחת מכוניות גנובות. 
שמו של ברטולדי עלה לשטח בחקירה אחרת בשווייץ במסגרתה הוצמדה לו האזנת סתר שקישרה אותו לשוד בבלגיה. בחודש שעבר הוזעק ברטולדי אל בית המשפט בצרפת לשימוע לפני הסגרה לבוש בג'ינס וסוודר ורוד של ראלף לורן כאשר ידיו הכפותות מכוסות בשמיכה צהובה, הוא הכחיש מעורבות בשוד. 
ברטולדי ופונט נפגשו בקזבלנקה ב-2011 ופיתחו יחסי חברות על בסיס אהדתם למכוניות יוקרה. כאשר ברטולדי הגיע בשלב מסוים אל פונט עם שק גדול של אבני חן, פונט נכנס לפאניקה. ב-7 במאי נעצר ברטולנדי בצרפת בזמן שנהג בפורשה שלווה מפונט. את היהלומים מצאו השוטרים המרתף בז'נבה בזכות המעקב אחר פונט. 
שני הגברים נחשבים עדיין כחשודים בפרשה יחד עם 30 חשודים נוספים ששוחררו בערבות מלבד שבעה שנמצאים במעצר בבריסל. החוקרים עדיין מחפשים חשוד עיקרי נוסף שכנראה נמצא במרוקו ומכונה בינתיים רק בשם "טארק בי".