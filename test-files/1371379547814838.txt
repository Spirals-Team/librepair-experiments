"היכולת של יוזמות חברתיות לעצמאות כלכלית ממנפת את כוחן להשפיע" - קריירה
כך אמר מנהל הפילנתרופיה בקרן רוטשילד קיסריה ■ ארגון IVN, קרן רוטשילד קיסריה ואוניברסיטת בן גוריון יעניקו סיוע בהיקף 2.5 מיליון שקל ל-3 עסקים חברתיים מובילים   הדפס   ארגון IVN, המקדם ותומך בעסקים חברתיים בישראל, קרן רוטשילד קיסריה ומיזם קוביית רוטשילד באוניברסיטת בן גוריון, יעניקו חבילת סיוע של 2.5 מיליון שקל ל-3 עסקים חברתיים מובילים העוסקים בתחומי חינוך, פיתוח כלכלי ותעסוקה של אוכלוסיות מוחלשות בישראל. 
לצד הסיוע הכספי, יזכו אותם עסקים חברתיים בתמיכה מקיפה של "תוכנית IVN" - הכוללת ליווי צמוד של אנשי עסקים מובילים, סיוע בבניית יכולות כגון הכשרות בתחומי השיווק, מכירות וכדומה וקבלת מענק והלוואה על פי תוכנית עבודה משותפת ומוגדרת מראש. היחס למיזמים אלה הוא כאל השקעה, ונדרשות מהם הוכחות לתשואה חברתית וכלכלית מדידה. 
איתור העסקים ייעשה במסגרת "תוכנית המיזמים החברתיים", שהשיקו שלושת הגופים, בה נקראים עסקים חברתיים מכל הארץ להציע מועמדותם לקבלת התמיכה. על העסקים שיציעו עצמם להיות בעלי מחזור שנתי של מעל 200 אלף שקל. בנוסף, עליהם להוכיח השפעה חברתית ממשית, יכולת פיתוח אפיקי הכנסה עצמאיים, הגעה לרווחיות בפרק זמן סביר וזאת בין היתר לצורך הפחתת התלות בפילנתרופיה. 
פרופ' רבקה כרמי. המסמך חובר לבקשתה צילום: אילן אסייג הסיוע הפיננסי יהיה במענק, בהלוואה ללא ריבית, וכחבילת השירותים הכוללת מנטורינג, מאנשי עסקים בכירים הפעילים בארגון IVN, וליווי מקצועי בנושאים של פיתוח ארגוני, שיווק וניהול משאבי אנוש. התוכנית מיועדת לשנתיים.המועד האחרון להגשת מועמדות לתמיכה הינו 16 ביוני, 2013. 
בישראל פועלים כיום כ-200 עסקים חברתיים המעסיקים כ-3,000 עובדים. עסק חברתי הוא מיזם שקם למען מטרה חברתית העושה שימוש בכלים עסקיים ואינו נתמך באופן פילנתרופי. 
מיכל זימלר, מנכ"ל ארגון IVN, הסבירה כי "זהו שיתוף פעולה מבורך המהווה צעד נוסף בדרכו של ארגון IVN לבנות ולבסס את המגזר הרביעי בישראל. אנו רוצים לראות פעילות חברתית בת קיימא לאורך שנים שתשיג את מטרותיה״. 
אלי בוך, מנהל הפילנתרופיה בקרן רוטשילד קיסריה, מסר כי: "התוכנית מהווה נדבך חשוב בפעילות הקרן לקידום יזמות חברתית אפקטיבית המכוונת להשגת תוצאות ויצירת שינוי חברתי בר קיימא. היכולת של יוזמות חברתיות לייצר הכנסות ולפתח עצמאות כלכלית הינה יכולת חיונית הממנפת את כוחן לייצר השפעה חברתית מתמשכת. העסקים החברתיים שייבחרו לתוכנית יזכו לזריקת מרץ שתסייע להם לבנות ארגונים יציבים ומקצועיים ולהוות מודל והשראה עבור עסקים חברתיים בישראל". 
פרופ׳ רבקה כרמי, נשיאת אוניברסיטת בן-גוריון בנגב, אמרה: ״שיתוף הפעולה הייחודי בין הגופים הוא אינו דבר של מה בכך, והוא מהווה דרך נוספת למימוש המנדט החברתי של האוניברסיטה מצד אחד, שהגדירה בחזונה את מחויבותה לאחריות חברתית וסביבתית, והיוותה מוקד משיכה לבעלי חשיבה מקורית ויזמית לצד מצפון חברתי ומעורבות אזרחית, ומצד שני מימוש המחויבות העמוקה של השותפים לפיתוח יזמות ויוזמות במגזרים החברתיים בישראל בדרך המקצועית, המתקדמת והאחראית ביותר שעומדת לרשותנו״.

IVN הוא ארגון יזמות והשקעות חברתיות המביא ידע יזמי וניהולי מהעולם העסקי, מימון וקשרים ליזמים ומיזמים חברתיים עסקיים בישראל. IVN מתמקדת בקידום המגזר הרביעי ובהפיכתו לגורם מוכר ומוביל בשוק החברתי, ומשקיעה במיזמים חברתיים עסקיים בעלי מטרה חברתית הפועלים בתחומים של פיתוח כלכלי, חינוך, סביבה של אוכלוסיות ו/או אזורים מוחלשים בישראל. 
קרן רוטשילד קיסריה מקדמת חזון של חברה ישראלית צודקת ומשגשגת הפועלת לצמצום פערים חברתיים באמצעות השכלה גבוהה ופיתוח אחריות חברתית. מאז הקמתה תרמה הקרן מאות מיליוני שקלים להקמה והובלת מיזמים חדשניים בכל רחבי הארץ בתחומי מיצוי השכלה גבוהה, מלגות, שילוב אוכלוסיות מוחלשות בשוק העבודה, תכניות שונות לצעירים בסיכון וטיפוח מצוינות אקדמית באמצעות תמיכה במחקר חדשני ובמדענים חוזרים. 
קוביית רוטשילד באוניברסיטת בן גוריון היא מרכז חדשני לקידום מעורבות ויזמות חברתית אפקטיבית. המרכז עוסק בהנגשה וליווי של יזמים חברתיים וסוכני שינוי מהמגזר הציבורי, העסקי והחברתי ומקדם פיתוח ידע באמצעות יצרת תהליכי למידה המשלבים ידע אקדמי וידע יישומי.