iOS 7: יפה, מהנה, אבל לא חדשנית
"כלכליסט" בדק את מערכת ההפעלה החדשה לאייפון והגיע למסקנה חד משמעית - לאפל יש עוד הרבה מה לעשות לפני שתוכל לחזור להוביל את שוק הסלולר - השינוי העיצובי ב-iOS 7, הגרסה החדשה של מערכת ההפעלה של אפל לאייפון ולאייפד, ניכר כבר בעת הפעלת המכשיר: את הלוגו הכרומי והתלת-ממדי של אפל מחליף לוגו לבן ושטוח, בהתאם לקו העיצובי החדש. עוד לפני שמתחילים לשחק עם iOS 7, יש לאפל מסר חדש להעביר: משהו חדש מתחיל. 
קראו עוד בכלכליסט: בנט: כאיש הייטק לשעבר, אני מתרשם מביומד ולא מאפליקציות המסחר בוול סטריט ננעל ביציבות; סודה סטרים זינקה ב-5% - פייסבוק ב-4.5% Eon Surgical תירכש ב-40 מיליון דולר על ידי Teleflex 
iOS 7, ש נחשפה ביום שני, זמינה נכון לעכשיו רק בבטא סגורה למפתחים. היא מהווה את השינוי הגדול ביותר של מערכת ההפעלה מאז השקת האייפוןהמקורי  ב-2007. אבל האם העיצוב החדש ומגוון הפיצ'רים שהתווספו יאפשרו לאפל לשמור על מעמדה? “כלכליסט" התקין את גרסת הבטא, ולקח אותה לבדיקה. 
  מי הזיז את הלוגו שלי? 
  iOS 7 צילום מסך: עומר כביר 
  
  
מי שפחות רגיש לעיצובי לוגואים, עדיין יבחין במהירות בשינויים במסך הנעילה, כשהבולט שבהם: אייקון ה-slide to unlock המפורסם הלך לעולמו, ומוחלף בשורת טקסט פשוטה. יותר יפה? ייתכן. יותר שימושי? לא בהכרח – משתמש חדש יתקשה להבין איזו פעולה הוא אמור לבצע. 
  
אם תחזיקו את המכשיר ביד ותנענעו אותו, תבחינו שהטקסט זז בהתאם לתנועה ויוצר מעין אפקט תלת-ממדי המאפשר לכם "להציץ" מאחוריו. בהחלט הברקה חמודה, הממשיכה גם במסך הפתיחה. הפעם, השינוי הוא לא רק עיצובי, אלא גם פונקציונלי: משיכת המסך למעלה יציג מרכז ההתראות המשופר, בעוד שמשיכת המסך מלמטה יפתח את ה-Control Center, מרכז הבקרה. אנחנו עוד נחזור אליהם. 
  ממסך הנעילה, אל מסך הפתיחה 
  iOS 7 צילום מסך: עומר כביר 
  
השינוי הבולט ביותר במסך הפתיחה הוא השינוי החד בעיצוב הכולל של כל האייקונים של האפליקציות והשירותים מבית אפל - לכולם יש מראה נקי ופשוט מבעבר. גם אנימציית המעבר בין מסך הבית ליישומים שופרה. בנוסף, אם יש לכם תיקייה, היא לא מוגבלת עוד במספר האפליקציות שניתן לשים בתוכה, וניתן לדפדף בתוך התיקייה כמו שמדפדפים בין עמודים שונים במסך הבית. אומנם מדובר בשינויים קטנים יחסית, אך כאלו שמשדרגים את חוויית השימוש בצורה מורגשת. 
  
השינויים בקו העיצובי נמשכים גם לאפליקציות עצמן: כולן עברו התאמה, ומציגות מראה אחיד - המבוסס על על תפריטים עם רקע לבן וכתב שחור בפונט חדש ודק, בתוספת אלמנטים צבעוניים עדינים. אין עוד עיצובים מורכבים ויומרניים כמו הפנקס הצהוב של ה-Notes או שולחן הפוקר מכוסה הלבד של Game Center. לראשונה, יש רושם שכל היישומים המובנים יצאו מבית היוצר של אותה חברה. 
  
במיוחד אהבתי את העדכון לאפליקציית מזג האוויר, שכעת כוללת רקע חי מתחלף בהתאם למצב בחוץ, ומציגה את המידע בצורה פשוטה ונקייה יותר - כעת גם בתוספות שעות זריחה ושקיעה. העיצוב, אגב, מזכיר את זה של אפליקציית ערוץ מזג האוויר וכן אפליקציית מזג האוויר של יאהו (אם כי בזו של אפל יש פחות מידע). 
  דגש על עיצוב, לא שימושיות   iOS 7 צילום מסך: עומר כביר   
במרבית היישומים עצמם, השינויים הם בעיקר עיצוביים. רק במספר מצומצם של יישומים יש שינוי כלשהו בשימושיות, כגון בלוח השנה - המעבר בין תצוגת יום-חודש-שנה מתבצע מעתה על פי עיקרון של התמקדות בתאריך מבוקש, ולחיצה על Back כדי לבצע "זום-אאוט". מה חסר? אינדיקציה לימים בהם יש פגישות או אירועים. בגרסה זו, בתצוגת החודש, אין דרך לדעת באיזה יום קבענו משהו ובאיזה יום לא. 
  
בדפדפן הרשמי של אפל, ספארי, לא השתנה רבות - פרט לעיצוב מחדש של האייקונים ולתצוגת המעבר בין טאבים. אלו מוצגים כעת בצורה גרפית מושכת יותר המאפשר לראות את כולם במבט אחד, ולעבור ביניהם במהירות רבה. המעבר בין טאבים היה מבחינתי אחת המגרעות המרכזיות של ספארי, והסיבה העיקרית שבגינה עברתי לדפדפן כרום. כעת, יש לו סיכוי רציני לחזור למעמד הדפדפן המועדף עלי. 
  
העיצוב החדש של סירי מוצלח ומחליף את המיקרופון הסגול בגל קול. בנוסף, יכולות סירי הורחבו וכעת ניתן להשתמש בה לחיפוש ברשת (באמצעות בינג!), כאשר תוצאות החיפוש מוצגות מבלי להיכנס לדפדפן. בנוסף, יש לי הרגשה שהיא הבינה אותי יותר טוב, אבל אולי זה רק כי הקפדתי לדבר יפה. 
  
עוד שינוי בולט הוא השדרוג למערכת ריבוי המשימות. מעבר למעבר לריבוי משימות בלתי-מוגבל, שלדברי אפל גם לומד את הרגלי המשתמש, נעשה שינוי מקיף בממשק השליטה. במקום שלחיצה כפולה על כפתור הבית תפתח שורה של אייקונים של יישומים פעילים בתחתית המסך, מיוצגים כעת כל היישומים באמצעות תצוגה מקדימה של המסך האחרון שבו היה המשתמש - בדומה לאנדרואיד. סגירת אפליקציה קלה יותר, וכל שיש לעשות עם לגרור את מסך התצוגה המקדימה שלה למעלה. ועל זה אפשר רק להגיד: הגיע הזמן באמת. 
  
ויש גם היעדרות מטרידה: פונקציית החיפוש בכל התכנים של המכשיר, Spotlight, נעלמה. ייתכן שמדובר בפער זמני שיתוקן בגרסה הסופית, אבל אם יכולת חשובה ושימושית זו הלכה לעולמה בטרם עת, יש רק להצר על כך. 
  מוציאים יותר מהמצלמה שלכם 
  
  iOS 7 צילום מסך: עומר כביר 
  
שינוי משמעותי נוסף הוא ביישומי המצלמה והתמונות. ביישום המצלמה ניתן כעת לעבור בקלות בין סוגי צילום באמצעות בר נגרר מעל לכפתור הצילום, ונוספה גם אופצייה לצילום תמונה ריבועית (במקום מלבנית, כרגיל). אפליקציית גלריית התמונות עברה שינוי מקיף יותר, במסגרתו התמונות השונות אורגנו אוטמטית לפי תאריך ומקום צילום. 
  
בתצוגה הכללית ביותר לראות את כל התמונות שצולמו לפי שנים, עם אפשרות לבחור בשנה על מנת לראות את התמונות מסודרות לפי זמן ומיקום. בחירה נוספת מאפשרת פילוח ממוקד יותר בזמן ומיקום, ורק לאחר מכן ניתן לצפות בתמונה עצמה. בסך הכול, זה הרבה פחות מורכב ממה שזה נשמע והארגון מקל מאוד על איתור תמונות.  
  ריכוזיות של מרכזים   
מרכז ההתראות עבר שדרוג משמעותי, ועתה כולל שלוש קטגוריות: Today מציגה אירועים שנקבעו להיום מהיומן, תזכורות, עדכוני מניות ואירועים צפויים למחר. All מציגה התראות נכנסות שהתקבלו מאפליקציות, שיחות שלא נענו וכו'. בבדיקה שערכתי, לא הצלחתי לגלות למה משמשת הקטגורייה השלישית: Missed. 
  
בנוסף, האיקס למחיקת התראות הוגדל והוא נוח יותר, אך לי עדיין חסרה האפשרות למחוק את כל ההתראות בכפתור ייעודי אחד. כן חסרה לי האפשרות להציג תחזית מזג אוויר וויזואלית במרכז ההתראות. בקטגוריית All ניתן אמנם למצוא תחזיות, אבל זה לא אותו דבר. 
  
פיצ'ר חדש ובולט הוא ה-Control Center – תכונה שמשתמשי אנדרואיד מכירים זה זמן רב. היא נפרדה ממרכז ההתראות, וזמינה במשיכת המסך מלמטה. בדומה לאנדרואיד, גם כאן ניתן להפעיל ולכבות את הבלוטות' וה- Wi-Fi, לשלוט בבהירות המסך, ועוד - אבל גם להפעיל את יישומי המצלמה ונגן המדיה, לגשת למחשבון והשעון, ואף להדליק או לכבות את הפלאש כדי להשתמש בו בתור פנס. פשוט, קל ועובד. לא ברור למה היינו צריכים לחכות לזה כל כך הרבה זמן. 
  סיכום 
  
iOS 7 היא מערכת הפעלה יפה מקודמתה, והשיפורים השונים בעיצוב ובממשק הופכים - במרבית המקרים - את העבודה למהנה וקלה יותר. כמעט כל התוספות מבורכות, גם אם הן מגיעות באיחור. אבל, בעוד שאפל יצרה מערכת הפעלה מהודקת, היא לא מספקת חידושים משמעותיים ביחס למשתמשים. משתמשי אנדרואיד לא יגלו שם דברים שלא הכירו, ולמעשה יתגעגעו בוודאי לווידג'טים. משתמשי אייפון ואייפד ותיקים ישמחו ככל הנראה לעדכון העיצובי. 
  
לא יכולתי שלא להתאכזב מהיעדר החדשנות. אפל עשתה עבודה מרשימה בצמצום הפערים המשמעותיים שלה מול אנדרואיד ובעדכון העיצוב המזדקן של iOS, אבל אם היא רוצה לשמר את תדמית החדשנות שהייתה לה עד לאחרונה, היא צריכה לעשות הרבה יותר - ולחזור למעמדה כמובילה וקובעת טרנדים, ולא להתמקד רק בסגירת פערים.  