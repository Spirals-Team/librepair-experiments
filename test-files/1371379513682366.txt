נחשפו שמות של מאות ישראלים עם מקלטי מס: היכנסו וחפשו - שוק ההון
איגוד תחקירני העיתונות הבינלאומי חושף למעלה מ-130 חברות הרשומות במקלטי מס אשר להן קשר ישראלי ויותר מ-100 אלף חברות המשמשות כמקלטי מס   (47)   איגוד תחקירני העיתונות הבינלאומי ‏(ICIJ‏) פירסם ביום שישי רשימה של למעלה מ-100 אלף חברות הרשומות במדינות המשמשות כמקלטי מס. לגבי חלק מהחברות הרשימה חושפת גם את שמות בעלי המניות, דירקטורים ומנהלים בחברות אלו. הרשימה חושפת למעלה מ-130 חברות הרשומות במקלטי מס אשר להן קשר ישראלי (דירקטורים, בעלי מניות או כתובת בישראל). 
לחצו כאן לחיפוש 
אנשי עסקים וחברות בכל רחבי העולם עושים שימוש בחברות אוף שור, כדי לחסוך (באופן חוקי) בתשלומי המסים במדינה, אך לעיתים חברות אלו משמשות לפעילות בכספים בלתי מדווחים. 
פרסום הרשומות עשוי לאפשר לרשות המסים בישראל לחקור ולבדוק האם בעלי המניות בחברות הזרות בחו"ל דיווחו כדין על פעילותם המבוצעת באמצעות החברות הזרות. 

הרשימה חושפת בעלות של ארקדי גאידמק (המופיע ברשימות תחת שמו העברי אריה בר לב) על כמה חברות זרות, בהן בעלות על חברת WINSTONE FINANCE GROUP INC. חברה זו מכרה ב-2009 קרקע במוסקווה בתמורה לכ-30 מיליון דולר לחברת הבנייה הישראלית אוסיף וזאת זמן קצר לאחר שגאידמק רכש בה את השליטה. 
כמו כן הרשימה חושפת פרטים על החברות zenith ו-goodrich באמצעותן משכו בעלי עניין דמי ניהול מחברות ישראמקו אינק. חברת זניט מחזיקה בחשבון בבנק פיבי שווייץ, מקבוצת הבנק הבינלאומי שבשליטת צדיק בינו. ברשימה מופיעה גם חברה בבעלות סוחר הנשק, תא"ל בדימוס שלמה אליה, חברות של איש העסקים יקיר שעשוע, אלי ענתבי ועוד. 
שמות נוספים ברשימה הם ישראלים שביצעו עסקות נדל"ן בלונדון באמצעות חברות אוף שור, ובדרך זו זכו להקלות מס. מדובר בשמואל ‏(סם‏) דונרשטיין, העומד בראש חברת רב-בריח, ושותפו עו"ד יורם יוסיפוף. כמו כן נכללים ברשימה יוסי חכמי ובנו טל חכמי. חכמי, שעשה את הונו בעסקי הביטוח בישראל ועבר לגור בלונדון. ב-2006 הקים חכמי יותר מ-20 חברות באיי הבתולה והתחיל להשקיע בנדל"ן בלונדון. 
ברשימה נכללים גם שמותיהם של סוכני שחקנים ודוגמניות ישראלים, שחקנים, ועורכי דין.
יש לציין כי החזקת חברות אוף שור והחזקת חשבונות בנק מחוץ לישראל הינה חוקית בישראל, כל עוד הפעילות מדווחת כנדרש לרשות המסים. 
ארקדי גאידמק. רשום בשמו הישראלי צילום: מוטי מילרוד