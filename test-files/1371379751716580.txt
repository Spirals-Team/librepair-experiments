נהג זרק מסטיק מהמכונית - ונקנס ב-750 שקל - דין וחשבון
את התלונה נגד הנהג הגישה נאמנת ניקיון שטענה כי היתה עדה למקרה   (29)   נהג ברכב השליך מסטיק תוך כדי הנסיעה וישלם קנס בסך של 750 שקל או ייאסר למשך 7 ימים במקום - כך פסקה בשבוע שעבר שופטת בית המשפט השלום בירושלים דנה כהן-לקח. "העבירה בה הורשע הנאשם פוגעת בניקיון רשות הרבים ובאיכות הסביבה. מדובר בעבירה שהיא למרבה הצער נפוצה וקשה לגילוי. לפיכך, יש מקום להשתת ענישה שיהא בה כדי להלום את כיעור העבירה ולהעביר מסר מרתיע ליחיד ולרבים מפני ביצועה". פסקה השופטת. 
הנאשם, ציון נרגסי נסע ב-25 באוגוסט 2011 בשדרות הרצל בירושלים, ועל פי הנטען השליך גומי לעיסה מחלון רכבו. בעקבות זאת נשלחה אליו הודעת תשלום קנס בסך של 250 שקל אך הוא הודיע כי ברצונו להישפט. בהתאם לכך הוגש נגדו כתב אישום המייחס לו עבירה של איסור לכלוך והשלכת פסולת לפי החוק שמירת הניקיון. בתשובתו לכתב האישום אישר נרגסי כי הרכב בבעלותו אולם כפר ביתר עובדות כתב האישום בטענה כי הוא רגיש לגלוטן ולפיכך כלל אינו לועס מסטיק. 
בדיון בבית המשפט הוגש דו"ח עבירה שמילאה נאמנת ניקיון שהגישה את התלונה נגדו. נאמנת הניקיון, מורה לחינוך מיוחד ציינה כי כאשר היא עדה לביצוע עבירת ניקיון בעודה נוהגת ברכב, היא בו-במקום מקישה את מספר הרכב לטלפון קבוע שנמצא באוטו שלה ולוחצת על מקש החיוג. בדרך זו, היא שומרת את מספר הרכב ואת השעה המדויקת בה היתה עדה לביצוע העבירה. בנוסף היא מסתכלת על פרטי הרכב – סוג הרכב, צבעו, הדגם והיצרן". 
במהלך הדיון טען נגרסי "אם אני אורשע יעשה לי עוול, לא עשיתי את העבירה הזו, המתלוננת רק ניחשה שזרקתי מסטיק, תוך כדי נסיעה שהיא נוסעת במקביל אליי, אין סיכוי שהיא ראתה. כבר נענשתי מעצם זה שנאלצתי לבוא לכאן לנהל את ההליך. אני חושב שאני צריך לצאת זכאי, אין הוכחות שזרקתי מסטיק". אולם טענותיו לא הועילו לא, השופטת קיבלה את עדותה של נאמנת הניקיון וקבעה כי היא "הותירה רושם אמין ומשכנע". השופטת הוסיפה כי "העבירה הנטענת בוצעה בחודש אוגוסט לאור יום קיצי בכביש עירוני, באופן שתנאי הראוּת טובים". 
השופטת התייחסה לעונש המתאים לעבירה, לדבריה "מחד גיסא, ניצבת כיעורה של העבירה, פגיעתה בניקיון רשות הרבים, והצורך בהרתעת היחיד והכלל מפני ביצועה. הנאשם ביכר שלא לשלם את הקנס המקורי שהושת עליו, ניהל הליך הוכחות (כפי שזכותו היתה לעשות) והורשע". מנגד ציינה השופטת כי היא לקחה בחשבון כי הנאשם חסר עבר פלילי וכי זו היא לו הפעם הראשונה בה הוא מורשע.
  
צילום: דרימסטיים