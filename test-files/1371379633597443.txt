המסחר בוול סטריט ננעל בירידות שערים - אפל ירדה 1.4%
המסחר בוול סטריט ננעל היום (ו') בירידות, לאחר פרסום נתוני מאקרו, ועל רקע חששות המשקיעים מפני סיום מוקדם של תוכנית ההקלה הכמותית של ה'פד'. גם התחזית השלילית שפרסמה קרן המטבע הבינלאומית לא תרמה לסנטימנט.

כאמור, יום המסחר בוול סטריט ננעל אמש בעליות שערים בעקבות פרסום נתוני מאקרו טובים מהצפוי. המסחר בבורסות אירופה ננעל במגמה מעורבת. לאחר ימים רגועים מבחינת נתוני המאקרו מאז תחילת השבוע, אתמול התפרסמו בארה"ב שלל נתונים מתחומים שונים.
היפוך המגמה בתשואות האג"ח הממשלתיות של ארה"ב ביחד עם התחזקות הין מול הדולר והספקולציות הגוברות לגבי האפשרות שהבנקים המרכזיים יסוגו מהמדיניות המוניטרית המרחיבה, מרעידות את השווקים.
במזכר ששלח ללקוחות החברה, אנדרו וילקנסון, האסטרטג הראשי של חברת ההשקעות מילר מסביר על "'קוביות הדומינו' בשווקים שרק מחכות ליפול וליצור תגובת שרשרת". וילקנסון טוען כי כמעט כל האג"ח הממשלתיות, הן של המדינות המפותחות והן אלו של השווקים המתעוררים, חוות עלייה בתשואות האג"ח, בעוד האג"ח הממשלתיות של ארה"ב הפכו להיות זולות יותר, בעלות תשואה גבוהה יותר, ולמעשה אטרקטיביות יותר למשקיעים.
במקביל, החשש כי ה'פד' עלול ליסוג מעט ממדיניות התמריצים המוניטרים, עניין שגרר עלייה בתשואות של האג"ח הממשלתיות, חדר כעת גם לשוק המניות והוביל למימוש רווחים.
ה"וול סטריט ג'ורנל" מדווח כי יו"ר ה'פד' בן ברננקי צפוי למסור הודעת הרגעה למשקיעים ביום רביעי הקרוב. לפי הדיווח, שמסתמך על בכירים לא מזוהים בבנק, ברננקי יצהיר כי QE3 לא תפסק באופן מיידי ומוחלט, אלא באופן הדרגתי, וכי בתקופה הקרובה אין בכוונתו לסיים את התוכנית ולהעלות את שיעורי הריבית.
"אנשים לא מבינים מה ה'פד' עושה", אומר רוברט ברוסקה, אנליסט בכיר ב-FAO Economics. "אני לא באמת מבין איך ה'פד' יכול להצדיק את זה (את הפסקת התוכנית, נ.נ) בהסתמך על המדיניות עליה הוא הצהיר בפני הציבור".
הסיכונים לכלכלה האמריקנית נוטים להתגבר, כך מעריכה קרן המטבע הבינלאומית, בדוח שנתי שפרסמה היום על כלכלת המדינות החברות בה. הקרן מציינת כי שיעורי המס הגבוהים יותר והקיצוצים בהוצאות שנכנסו לתקוף בחודשים האחרונים עלולים להשפיע יותר מכפי שנחזה תחילה, ויקשו על הצריכה בארה"ב ברבעונים הקרובים.
מאקרו: מדד המחירים ליצרן, התפוקה התעשייתית 
מדד המחירים ליצרן בארה"ב עלה בחודש מאי בשיעור של 0.5%, העלייה הראשונה מזה שלושה חודשים, ומעל לצפי, שעמד על עלייה של 0.1%. זאת, לאור מחירים גבוהים יותר של דלק, ביצים ומשאיות.
עוד התפרסמו היום נתוני התפוקה התעשייתית, אשר נותרה בחודש מאי ללא שינוי, לעומת הצפי לעלייה של 0.2% במדד. זאת, לאחר ירידה בשיעור של 0.5% בחודש אפריל.
לבסוף פורסם היום מדד סנטימנט הצרכנים של אוניברסיטת מישיגן, אשר הציג קריאה של 82.7 נקודות לחודש יוני, לעומת הצפי שהמדד ישאר יציב, על 84.5 נקודות, מה שהיווה את הרמה הגבוהה ביותר מאז 2007.
מניית מלאנוקס , שנמחקת מהמדדים המובילים בבורסה באחד העם, סגרה את המסחר בירידות, כמו גם מניית טאואר .

מניית גרופון ריכזה עניין על רקע העלאת המלצה ל"קנייה" על ידי דויטשה בנק.