סיטיקון מקבוצת גזית גלוב גייסה 500 מיליון יורו בהנפקת אג"ח - שוק ההון
סיטיקון הקצתה את איגרות החוב למספר רב של משקיעים אירופאים ותפעל לרישומה למסחר בבורסה האירית   (1)   חברת הנדל"ן המניב Citycon שבשליטת חברת גזית גלוב (49.3%) השלימה גיוס של 500 מיליון יורו בהנפקת איגרות חוב ללא ביטחונות. האג"ח עומדות לפירעון ביוני 2020 ויישאו ריבית קבועה של 3.75% שתשולם אחת לשנה ב-24 ביוני. 
סיטיקון הקצתה את איגרות החוב למספר רב של משקיעים אירופאים ותפעל לרישומה למסחר בבורסה האירית. איגרות החוב של סיטיקון דורגו ב-BBB על ידי סוכנות הדירוג סטנדרד אנד פור'ס וב-Baa3 על ידי סוכנות הדירוג מודי'ס בהתאם לדירוג איגרות החוב הכללי של החברה. 
תמורת ההנפקה תשמש את סיטיקון למחזור חוב קיים, להארכת משך החיים הממוצע של חובה של החברה פרעון מסגרות אשראי ולניהול השוטף של החברה. החתמים המובילים של ההנפקה היו דויטשה בנק, Pohjola Bank ו-UBS. 
סיטיקון היא חברת הייזום ההקמה והניהול המובילה של מרכזי קניות מעוגני סופרמרקטים במדינות סקנדינוויה ובמדינות הבלטיות. החברה החזיקה נכון לסוף הרבעון הראשון של 2013 ב-76 נכסים בשטח של 1.1 מיליון מ"ר ומפתחת מרכז מסחרי בשטח של 34 אלף מ"ר בהשקעה של 330 מיליון שקל. החברה רכשה באחרונה בחלקים שווים עם קרן פנסיה קנדית את המרכז המסחרי Kista Galleria בשטוקהולם בעלות כוללת של 530 מיליון יורו והעסקה מממונת בחלקים שווים על ידי הלוואה בנקאית ועל ידי הון עצמי. 
נכסיה של החברה מושכרים בתפוסה של 95%, ירידה קלה לעומת 95.5% בסוף 2012 ובדמי שכירות של 21.3 יורו למ"ר בממוצע עלייה של 3.9% בהשוואה לדמי השכירות הממוצעים בסוף 2012. 
סיטיקון הרוויחה 26.1 מיליון יורו במחזור של 62.9 מיליון יורו ברבעון הראשון של 2013 בהשוואה לרווח של 15.8 מיליון יורו במחזור של 57.8 מיליון יורו ברבעון המקביל לו ב 2012. סיטיקון נסחרת בבורסה בהלסינקי בשווי של 1.05 מיליארד יורו, כך ששווי השוק של החזקתה של גזית גלוב בחברה הוא 2.5 מיליארד שקל, כלומר נמוך ב-245 מיליון שקל מהשווי לפיו רשומה סיטיקון במאזנה של גזית גלוב. 
החברה האם גזית גלוב השלימה ביום רביעי שעבר הנפקת מניות בהיקף של 500 מיליון שקל במחיר של 47.9 שקל למניה שהיה נמוך ב-2.3% בלבד ממחיר הפתיחה של המניה ביום ההנפקה. מנית גזית גלוב השלימה עלייה של 35% ב-12 החודשים האחרונים ונסחרת בשווי של 7.9 מיליארד שקל.