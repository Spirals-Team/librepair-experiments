ברננקי ירגיע את המשקיעים: לא נפסיק הרכישות באופן מיידי
השווקים בארה"ב נמצאים לאחרונה במצב רגיש, על רקע החששות מפני יציאה מהירה של ה'פד' מתוכנית ההקלה הכמותית שלו. משקיעים חוששים כי הבנק המרכזי האמריקני יפסיק בבת אחת את התוכנית, במסגרתה הוא מזרים לשוק 85 מיליארד דולר בכל חודש, ויעלה מהר מהצפוי את שיעורי הריבית.
על כן, יו"ר ה'פד' בן ברננקי צפוי למסור הודעת הרגעה למשקיעים ביום רביעי הקרוב, כך על פי דיווח מהיום (ו') ב"וול סטריט ג'ורנל". לפי הדיווח, שמסתמך על בכירים לא מזוהים בבנק, ברננקי יצהיר כי התוכנית לא תפסק באופן מיידי ומוחלט, אלא באופן הדרגתי, וכי בתקופה הקרובה אין בכוונתו לסיים את התוכנית ולהעלות את שיעורי הריבית.
בתקופה האחרונה מצהירים בכירים רבים ב'פד' כי רצוי להפסיק את QE3 בקרוב, וגם אנליסטים מאמינים כי ברבעון הרביעי של השנה תפסק התוכנית.
"אנשים לא מבינים מה ה'פד' עושה", אומר רוברט ברוסקה, אנליסט בכיר ב-FAO Economics. "אני לא באמת מבין איך ה'פד' יכול להצדיק את זה (את הפסקת התוכנית, נ.נ) בהסתמך על המדיניות עליה הוא הצהיר בפני הציבור".

ברננקי, נזכיר, הודיע כי התוכנית תמשך כל עוד שיעור האבטלה יישאר גבוה וההתאוששות הכלכלית תמשיך להיות איטית מהרצוי. כרגע, על אף מספר נתוני מאקרו חיוביים, התמונה הכוללת לא השתנתה באופן דרמטי, ומצב הכלכלה האמריקני עדיין בעייתי, על פי מרבית הכלכלנים.