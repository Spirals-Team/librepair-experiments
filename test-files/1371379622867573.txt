מצוקת החנייה בת"א קשה? בבוסטון נמכרה חנייה בחצי מ' ד'
מקום החניה בבאק ביי, שם מצוקת החנייה קשה במיוחד, נמכר במכרז במחיר כמעט כפול ממחיר בית ממוצע במסצ'וסטס   (6)   מקום חנייה המאפשר החניית שתי מכוניות זו אחרי זו נמכר בבוסטון ב-560 אלף דולר במכרז. מקום החנייה, באחד האזורים שבהם מצוקת החנייה בבוסטון היא הקשה ביותר - באק ביי (Back Bay), הוצע למכירה במחיר התחלתי של 42 אלף דולר, אך תוך שניות כבר עבר מחיר של 100 אלף דולר. תוך רבע שעה הזוכה במכרז הוכרז עם מחיר של 560 אלף דולר, דיווח העיתון "בוסטון גלוב". 
מחיר חציוני של בית במדינת מסצ'וסטס הוא 313 אלף דולר. השיא הקודם למחיר חנייה באזור באק ביי היה 300 אלף דולר, מחיר שהושג במכרז אחר ב-2009. המכרז הנוכחי התאפשר, לפי הדיווח, לאחר ששירות מס ההכנסה האמריקאי (IRS) העמיד למכירה את מקומות החנייה, שעוקלו מידי אדם עם חבות מס בסך 600 אלף דולר. אותו אדם קנה את מקום החנייה ב-50 אלף דולר ב-1993. 
המאבק על מקום החנייה הצטמצם בסופו של דבר לשני קונים פוטנציאליים - הגרים משני צדי החנייה. הזוכה היתה ליסה בלומנטל, שביתה הסמוך הכולל שלושה מקומות חנייה מוערך ביותר מ-5.8 מיליון דולר. היא אמרה כי היתה מעוניינת לזכות במקומות חנייה נוספים לאורחים ולעובדים. 
צילום: מוטי מילרוד