דטרויט בחדלות פירעון: לא שילמה תשלום בסך 39 מיליון דולר
מנהל החירום שהופקד על שיפור מצבה הפיננסי של דטרויט קורא לנושי העיר לספוג תספורת גדולה, במקביל לקיצוצים נרחבים במגזר הציבורי   (1)   מנהל החירום שהופקד על שיפור מצבה של העיר דטרויט, הקרובה לפשיטת רגל, ביקש מחלק מנושי העיר לספוג תספורת גדולה במסגרת תוכניתו לצמצום חובות העיר. קווין אור, שפתח ביום שישי משא ומתן עם הנושים, מעוניין להימנע מפשיטת רגל של העיר. 
אור, עורך דין המתמחה בפשיטות רגל שמונה לתפקיד במארס, הציג בפגישה סגורה עם עשרות מחזיקי אג"ח ומנהיגי איגודי עובדים תכנית, ואמר כי קיצוצים תקציביים לבדם לא ימנעו מדטרויט לפשוט רגל. הוא אמר כי הפסדים כואבים צריכים להיות משותפים. “הכוונה אינה צעד עוין", אמר אור במסיבת עיתונאים לאחר הפגישה. “הרעיון אינו להיות לוחמניים. הרעיון הוא להכיר במציאות שאיננו יכולים עוד להתמודד עמה". 
תוכניתו כוללת הצעה להחזרת פחות מ-10 סנטים על כל דולר של חובות מסויימים כמו אג"ח לא מובטחות וחבויות פנסיה מסויימות. חובות אלה מסתכמים ב-11 מיליארד דולר. אור יקיים פגישה נוספת בשבוע הבא עם מנהיגי עובדים ופנסיונרים בנוגע לתכנית, הכוללת גם הצעה לצמצום קצבאות הבריאות עבור עובדי עירייה בפנסיה. 
קווין אור צילום: אי–פי אור הכריז כי יפסיק להעביר חלק מתשלומי החוב של דטרויט, בהם 39 מיליון דולר שאמורים היו להיות מועברים לנושים ביום שישי. “מה שתושבי דטרויט צריכים להבין הוא שנגמר לנו הכסף", אמר. הוא אמר כי הסיכוי שדטרויט תיאלץ להגיש בקשה לפשיטת רגל הוא 50%. 
סוכנות דירוג האשראי מודי'ס הורידה ביום חמישי חלק מדירוגי החוב של דטרויט, ואחרי הפגישה ביום שישי הודיעה כי תשקול צעדים נוספים. “אנו מאמינים כי הסיכוי של דטרויט לפשוט רגל גבר בחצי השנה האחרונה", נאמר בהודעת מודי'ס. 
לדברי אור, לדטרויט יש מחסור קשה במזומנים, האג"ח שלה מדורגות כ"זבל" ואג"ח ארוכות טווח בשווי 17 מיליארד דולר, אם תנאיהן לא ישונו, עשויות להוות 65% מהכנסות דטרויט עד 2017. הוא אמר כי יש לבצע שינויים מקיפים בשירותים הציבוריים בעיר, שאוכלוסייתה מונה היום 700 אלף תושבים בלבד, לעומת 1.8 מיליון תושבים בשיאה. דטרויט, שנחשבת לבירת הרכב האמריקאית, נפגעה קשות מירידתו של מגזר הרכב בארה"ב בעשור האחרון. 
ההצעה שהוגשה ביום שישי לנושים כוללת השקעות בסך 1.25 מיליארד דולר בעשור הקרוב בשירותים ציבוריים ותשתיות חיוניות. דטרויט כבר החלה במגעים עם מחוזות סמוכים למכירת רשות המים שלה לרשות עצמאית, לדברי אור. מנהיגי העיר ומדינת מישיגן אמרו כי פשיטת רגל תהיה המפלט האחרון. לא ברור האם עצם האיום יספיק לשכנוע נושים ומנהיגי איגודים, שחלקם טוענים כי אור מגזים בתיאור הבעיות, להסכים לתוכניתו.