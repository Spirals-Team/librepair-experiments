המפכ"ל לשעבר, רפי פלד מערער לבית המשפט העליון על הרשעתו - דין וחשבון
פלד הורשע לפני כחצי שנה בעבירות של מנהלים בתאגיד, מרמה והפרת אמונים בתאגיד ועבירות דיווח לחוק ניירות ערך ■ "הוכח בראיות כי רפי פלד היה בצד של הקורבן ולא בצד של העבריינים", נטען בערעור   (1)   רפי פלד, מפכ"ל המשטרה לשעבר מערער לבית המשפט העליון על הרשעתו ועל חומרת העונש שגזר עליו השופט חאלד כבוב מבית המשפט המחוזי בתל אביב. "הוכח בראיות כי רפי פלד היה בצד של הקורבן ולא בצד של העבריינים". נטען בערעור שהגיש היום (ב') לבית המשפט העליון. 
פלד הורשע לפני מספר חודשים בעבירות של מנהלים בתאגיד, מרמה והפרת אמונים בתאגיד ועבירות דיווח לחוק ניירות ערך. לפני כחודשיים נגזרו עליו 6 חודשי עבודות שירות וקנס בסך 100 אלף שקל. 
רפי פלד צילום: מוטי קמחי בערעור שהגיש באמצעות עוה"ד גיורא אדרת ויפעת מנור-נהרי, טוען פלד כי הוא הקדיש את מיטב שנותיו לתפקידים ציבוריים וממלכתיים והגיע לדרגת מפכ"ל המשטרה ובהמשך מנכ"ל חברת החשמל ומנכ"ל משרד ראש הממשלה. לדבריו, בתחילת שנות ה-2000, לאחר עשרות שנים בעשייה הציבורית הוא ביקש לצאת לעולם העסקים, נגרר למהלכים עסקיים שהתבררו בהמשך כבעייתיים ומרגע שהתוודע לבעיות ניסה לפעול לפתרונן, אך חקירת רשות ניירות ערך מנעה את השלמת המהלכים, והוא מצא את עצמו נחקר, נאשם ומורשע בדין. 
פלד הורשע במסגרת מה שמוכנה פרשת פלד-גבעוני, שבמהלכה השתלטה קבוצת משקיעים בראשות פלד ואריה גבעוני על 8 חברות ציבוריות בתוך מספר חודשים במהלך השנים 2001-2000. 
את מסע הרכישות ביצעה הקבוצה בעזרת מינוף משמעותי באמצעות אשראי בנקאי. כאשר הגיעה השעה לפדות את ההלוואות שניטלו לצורך ההשתלטות על החברות ציבוריות, נעשה שימוש בכספן של החברות הציבוריות. הקבוצה ביצעה מערכת עסקות מורכבת וממונפת, אשר כללה שימוש במשאבים של חברה אחת, לרכישת מניות בחברה שנייה, על ידי חברה שלישית; החזקות צולבות; שעבוד של אותם נכסים לטובת הלוואות שונות; הענקת אופציות רכישה, אשר יצרו חוסר ודאות בדבר אחזקות החברות ונכסיהן. 
עוד כתבות בנושא רפי פלד, מפכ"ל המשטרה לשעבר, ירצה עבודות שירות; 4 שנות מאסר לטל יגרמן 04.04.2013 | 10:25 יחד עם פלד הורשעו גם שותפיו אריה גבעוני שנדון לשנתיים מאסר בפועל וקנס של 20 אלף שקל ודוד הבי שנדון לשנת מאסר בפועל וקנס של 20 אלף שקל. טל יגרמן, שריצה בעבר עונש מאסר לאחר שהורשע בעבירות גניבה ומי שכונה ה"מוח מאחורי התוכנית", נדון ל-4 שנות מאסר בפועל וקנס בסך 20 אלף שקל. יגרמן הורשע בגניבה בידי מנהל, מרמה והפרת אמונים בתאגיד, עבירות דיווח לחוק ניירות ערך, זיוף מסמך בכוונה לקבל באמצעותו דבר בנסיבות מחמירות. 
כעת טוען פלד כי "בית המשפט המחוזי שגה בקריאת התמונה הכוללת, ככל שהיא מתייחסת אליו, ייחס לו מודעות וידיעות שלא היו קיימות בפועל בזמן אמיתי והגיע למסקנות המרשיעות מתוך טעות, הן מבחינת הניתוח המשפטי והן מבחינת הניתוח העובדתי". 
פלד מעלה בערעור גם טענות לעניין חומרת העונש שנגזר עליו. לדבריו "העונש חמור ובלתי מידתי, זאת בהתחשב באופי העבירות בהן הורשע, בחלוף הזמן הרב, בהשוואה לפסיקה בעבירות דומות ובכל נסיבות העניין". הוא מציין כי "על רקע חלוף הזמן של כ-11 שנים מהאירועים נשוא ההרשעה בבית המשפט המחוזי, בהתחשב בשינויים הדרמטיים בשוק ההון בכלל ובממשל התאגידי בפרט, כמו גם בהחמרה בענישה, היה מקום להקל בעונש ולפטור אותו מעונש מאסר בפועל".