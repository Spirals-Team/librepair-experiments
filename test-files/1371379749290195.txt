בג"ץ יקיים דיון דחוף בעתירת גלאון לפרסום פרוטוקולים מוועדת הריכוזיות - פוליטי
זאת בניגוד לעמדת המדינה שביקשה לדחות את הדיון ובכך למנוע בכל דרך שהיא את פרסום המסמכים ■ יו"ר מרצ: "המדינה מנסה בכוח לדחות את הדיון, ובכך לייתר את העתירה"   (4)   בג"צ יקיים דיון דחוף בעתירה שהגישה יו"ר מרצ, ח"כ זהבה גלאון, לפרסום הפרוטוקולים של ועדת הריכוזיות, למרות בקשת המדינה לדחות את העתירה. הדיון יתקיים ביום רביעי הבא בשעה 09:00. 
לפני כחודש וחצי עתרה גלאון לבג"צ בבקשה שיורה לראש הממשלה ולשר האוצר לפרסם את הפרוטוקולים של ועדת הריכוזיות . גלאון פנתה בעבר לוועדת הריכוזיות, לשר האוצר וליועץ המשפטי לממשלה בבקשות לפרסום פרוטוקולי הדיונים שקיימה הוועדה, המגלים את מערכת השיקולים והנימוקים שעל בסיסן גובשו המלצותיה, אך בקשותיה נענו בשלילה. לדעתה, באמצעות הפרוטוקולים יוכל הציבור לשפוט האם לא הושפעו מסקנות הוועדה מלחצים של בעלי הון ובעלי אינטרסים. 
זהבה גלאון צילום: מוטי מילרוד גלאון הסבירה כי "שקיפות וחופש מידע הם ערכי בסיס דמוקרטיים שבלעדיהם לא יכול הציבור לפקח ולגבש דעה על פעילות הרשויות. בפני הוועדה הופיעו גורמים בעלי אינטרסים כלכליים כבירים, ולכן מתבקשת חשיפת מכלול השיקולים שעמדו לנגד עיני הוועדה בטרם קבעה את מסקנותיה. חשיבות החשיפה גוברת מכיוון שבסוגיות רבות היו שינויים במסקנותיה של הוועדה בין שלבי עבודתה". 
בעתירה שהוגשה באמצעות עו"ד דפנה הולץ-לכנר ומיכל ארגמן נטען כי "פרסום הפרוטוקולים מתחייב לאור עקרונות היסוד של שיטת המשפט בישראל והאינטרס הציבורי הרחב העומד בבסיסו. הדבר מקבל משנה תוקף כשאין כל זכות אחרת (דוגמת ביטחון המדינה או יחסי החוץ), שבגינה עשויה לעיתים להיות הצדקה משפטית למניעת הפרסום". הוסבר כי הדברים מקבלים משנה תוקף בהתייחס לסוגיית הריכוזיות, שמשפיעה באופן כה ישיר ונוגעת בכל אחד ממשקי הבית בישראל". 
עוד נטען בעתירה כי " אין כל סייג או חריג העשוי להצדיק את מניעת הפרסום במקרה זה, שכן אין המדובר בתרשומות בעלת 'אופי פנימי', ובהתאם להלכה הפסוקה אין די בחשש ערטילאי כלשהו של הוועדה כדי לפטור אותה מחובותיה החוקתיות לגילוי המידע לציבור". 
היום (ה') אמרה גלאון כי "החלטת בג"צ לקבוע דיון דחוף מבטאת את הסכמתם העקרונית בדבר הדחיפות והרלוונטיות של הדיון, כל עוד נמשכים הדיונים בוועדה. המדינה מנסה בכוח לדחות את הדיון, ובכך לייתר את העתירה". 
גלאון הביעה תקווה ש"בג"צ יעמיד את המדינה על חובתה לנהוג בשקיפות ולחשוף את השיקולים והאינטרסים שהובילו להחלטת ועדת הריכוזיות ושנוגעות לכיסו של כל אזרח". 
עשו לנו לייק לקבלת מיטב הכתבות והעדכונים ישירות לפייסבוק שלכם