אגודת העיתונאים על ארדן: "בורות ביחס לרפורמה ברשות השידור" - מדיה ושיווק
האגודה הודיעה כי היא פותחת במאבק משפטי נגד שר התקשורת, גלעד ארדן, בגין הפרסומים כי בכוונתו לסגור את רשות השידור   (15)   אגודת העיתונאים בירושלים הודיעה כי היא פותחת במאבק משפטי נגד שר התקשורת, גלעד ארדן, בגין הפרסומים כי בכוונתו לסגור את רשות השידור ולפתוח אותה במתכונת מצומצמת. האגודה הודיעה כי הנחתה את יועציה המשפטיים להיערך לנקיטת אמצעים משפטיים ופניה לערכאות במטרה להביא ליישום הרפורמה ברשות השידור. 
הרפורמה ברשות השידור, בהשקעה של 770 מיליון שקל, נמצאת כיום בישורת האחרונה, אך לא יוצאת לפועל בין השאר לאור בחינה מחדש שעורך שר התקשורת ומשרד האוצר. כפי שפורסם היום ב-TheMarker, ארדן בוחן אפשרות לפתוח מחדש את ערוץ 1 מתכונת מצומצמת - וזאת בניגוד להסכמי הרפורמה. 
האינטרס המיידי של אגודות העיתונאים הוא ביצוע הרפורמה, שכן היא מבטיחה את המשך תעסוקתם של כ-1,200 עובדים ברשות השידור ברמות שכר גבוהות יחסית לשירות הציבורי ולשוק התקשורת, בדומה לרמות השכר שהיו עד כה ברשות, וכן מבטיחה תנאי פרישה משופרים לכ-700 עובדים שאמורים לעזוב את הרשות במסגרת הרפורמה. 
באגודה מתחו ביקורת חריפה על ארדן. חיקה גינוסר, יו"ר אגודת העיתונאים בירושלים, מסר: "ידוע לכל כי אם תיסגר רשות השידור - היא לא תיפתח מחדש. אמירות אלה הן תרגיל הטעיה ובבחינת התליין שמרדים את קורבנו". 
עוד כתבות בנושא ארדן מסמן מטרות: ביטול האגרה והקמת הערוץ הראשון מחדש 13.06.2013 | 09:00 סיקור עצמי: קול ישראל דיווח על המאבק של העיתונאים נגד השר ארדן 13.06.2013 | 19:52 לטענת האגודה, "לא מדובר רק בפגיעה במאות עובדים ואלפי משפחות, כי אם פגיעה אנושה בחופש הביטוי, וביטולו המוחלט של השידור הציבורי בישראל. עם סגירת רשות השידור - לא ייוותר שידור ציבורי ובארץ ותיוותר רק תקשורת מסחרית, המונעת משיקולים כלכליים ופוליטיים". 
האגודה הוסיפה כי מכיוון השר יוצאים "קולות משונים, שמעידים, במקרה הטוב, על בורות וחוסר הבנה של משמעות הרפורמה ותוצאותיה". 
בנושא התבטא גם ח״כ יצחק הרצוג (העבודה), יו״ר השדולה למען השידור הציבורי, שכתב בדף הפייסבוק שלו היום: "אתמול התכנסה השדולה למען השידור הציבורי בראשותי לישיבת היכרות סגורה. מטרתינו היא להבטיח את קיומו של שידור ציבורי עצמאי ואיכותי שהוא חיוני לדמוקרטיה בריאה שאיננה תלויה בבעלי הון ואינטרסים אחרים. לשם כך חיוני ליישם את הרפורמה שנחתמה לאחרונה בין האוצר והממשלה לבין עובדי רשות השידור והעיתונאים. המדובר בעתידם של אלפי עובדים ובעלי משפחות שמוכנים להתייעלות ורפורמה מרחיקת לכת וממתינים לכך כבר שנים ולא ייתכן שהם ישלמו את מחיר ההתנהגות של מנהלים וגורמים פוליטיים אינטרסנטים. 
"אני קורא הבוקר שהשר ארדן פועל לסגירת הערוץ הראשון והקמתו מחדש- מהלך תמים ומסוכן היות שמה שייסגר כאן לעולם לא ייפתח מחדש. מישהו כבר ישים לזה רגל. השדולה שלנו תקיים דיונים שנוגעים לבעיות הקשות של רשות השידור מתוך כוונה ליזום פתרונות ראויים וטובים כחלק מן המטרה להבטיח את עצמאותו, אי תלותו ואיכותו של השידור הציבורי בישראל". 
בניין רשות השידור בירושלים. זוכה לתמיכה ממשלתית צילום: יעל אנגלהרט