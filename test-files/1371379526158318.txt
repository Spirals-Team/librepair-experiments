התקלה תוקנה: קידוח שמן חודש בסוף השבוע
קידוח "ים 3" של חברת חיפושי הנפט והגז שמן חודש בסוף השבוע לאחר שהופסק באמצע חודש אפריל בשל תקלה. כך נודע ל"גלובס". זאת, לאחר שהחברה ביצעה עבודות להרחבת הפיר והצליחה להתגבר על בעיית הלחצים הגבוהים שגרמו לעצירת הקידוח.
באמצע אפריל הודיעה שמן כי עצרה את פעולות הקידוח "ים 3" הממוקם בסמוך לחופי אשדוד, בשל לחצים גבוהים של גז, מעבר להערכות המקוריות. בעלי המניות הבולטים בשמן הם חברת מנופים, בעליה אברהם נניקשווילי ושותפו לשעבר במנופים ג'קי בן זקן.
שמן הודיעה בעבר כי בעקבות הלחצים הגבוהים שהתגלו בשנות ה-90' בקידוח של ישראמקו באותו אזור, כי "בכוונת החברה לבצע את קידוח 'ים 3' באמצעות ציוד ומכונת קידוח אשר יותאמו ללחצים ולטמפרטורות גבוהות".
תקציב קידוח שמן, שבראשה עומד הרמטכ"ל לשעבר גבי אשכנזי, נאמד בכ-128 מיליון דולר, כולל מבחני הפקה. שמן גייסה עד עתה את המימון לקידוח בשני אופנים - הקצאת מניות לגופים חיצוניים בחברה בתמורה להזרמת הון , ומכירה של זכויותיה ברישיון, אשר מקטינות את חלקה בהוצאות הקידוח.

מחברת שמן בחרו שלא להתייחס לכתבה.