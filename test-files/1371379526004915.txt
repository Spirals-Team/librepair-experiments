עליות קלות בבורסה; פריגו עולה ב-2.4%, מגדל ב-1.2%
המסחר בבורסה בתל אביב מתנהל היום (א') בעליות קלות על רקע הירידות בבורסות העולם ביום שישי (לאחר עליות בחמישי) והשינויים שיתרחשו החל ממחר במסחר. החלטת דירקטוריון הבורסה להאריך את שעת המסחר בשעה אחת נכנסת מחר לתוקף, בנוסף ביום חמישי התבצע העדכון התקופתי של מרכיבי המדדים השונים בבורסה. ביום שישי התפרסם מדד המחירים לצרכן של חודש מאי והצביע על עלייה מזערית של 0.1%. עליות חדות נרשמות באג"ח השקליות, על רקע המדד הנמוך ומגמה חיובית במסחר באג"ח ממשלתי של ארה"ב ביום שישי.
במאקרו, היום פורסם כי מדד מנהלי הרכש של בנק הפועלים וארגון מנהלי הרכש לחודש מאי 2013 ירד לרמה של 47.1 נקודות. המדד שב לרדת אל מתחת ל-50 נקודות, רמה המבחינה בין התרחבות להתכווצות בפעילות, לאחר שלושה חודשים בהם המדד היה מעל לרף זה. רכיב הביקושים ליצוא ורכיב תפוקת הייצור שינו כיוון החודש ועברו להתכווצות. רכיב הביקושים המקומיים והתעסוקה נותרו זה החודש השני ברציפות מתחת לרמת ה-50 נקודות.
המסחר בבורסה בתל אביב ננעל ביום חמישי בירידות שערים, כשמדד ת"א 25 רושם ירידה של 0.47% ונקבע על רמה של 1222.13 נקודות. לאחר נעילת המסחר התבצע העידכון התקופתי להרכבי המדדים המובילים. הפעם מדובר בעדכון משמעותי יחסית בשל מספר החברות המעורבות בתהליך.
מניות מלאנוקס ו איזיצ'יפ יוצאות ממדד ת"א 25 כך שמשקל סקטור ההיי-טק במדד יצנח, ונכנסות אליו מניות הבינלאומי ו מגדל ביטוח . מלאנוקס, אגב, תימחק בקרוב מהמסחר בבורסה כך שהיא לא עוברת למדד ת"א 75 ונגרעת למעשה מכל המדדים בהם היא "חברה". למדד ת"א 75 נכנסות חנל , וילאר , איזיצ'יפ, סיליקום ו פוקס ויוצאות ממנו פמס , ומניות הבינלאומי ומגדל ש"עולות" למדד המעו"ף.
בנוסף לעידכון המדדים, מחר תיכנס לתוקפה החלטת דירקטוריון הבורסה להאריך את שעות המסחר. החל ממחר, המסחר בבורסה יינעל בשעה 17:30 במקום השעה 16:30 כפי שנהוג היום. בבורסה טוענים שהמהלך נועד להגדיל את מחזורי המסחר בבורסה שבחודשים האחרונים סבלו מירידה חדה. אולם הכלכלנים והאנליסטים מביעים ספק ביעילות המהלך וטוענים ששעות המסחר אינם העילה לירידה בהיקפי המסחר.
ואם לא דיי בכך, השבוע התבשרנו כי כי הבורסה בישראל לא תיכנס למדד MSCI אירופה. במסגרת עדכון המדדים החצי שנתי, החליטה חברת המדדים העולמית שלא להכליל את ישראל במדד האירופי, ולהשאירה במדד האזורי הנוכחי - MSCI Europe & middle east - שלא זוכה לעניין רב בקרב המשקיעים הזרים.
כניסה של ישראל למדד זה הייתה מזרימה באופן מיידי כמה מיליארדי שקלים לבורסה המתייבשת של ת"א דרך תעודות סל וקרנות שעוקבות אחר המדד, ובהמשך הייתה מביאה לזרימה של כסף נוסף מגופי השקעה זרים שישראל הייתה הופכת לאופציית השקעה עבורן.
בזירת המאקרו המקומית, ביום שישי פרסמה הלשכה המרכזית לסטטיסטיקה את מדד המחירים לצרכן של חודש מאי שרשם עלייה מזערית של 0.1% לעומת צפי של האנליסטים שציפו לעלייה של בין 0.3% ל-0.4%.
חודש קידוח ים 3 של שמן 
קידוח "ים 3" של חברת חיפושי הנפט והגז שמן נפט וגז חודש בסוף השבוע לאחר שהופסק באמצע חודש אפריל בשל תקלה. כך נודע ל"גלובס". זאת, לאחר שהחברה ביצעה עבודות להרחבת הפיר והצליחה להתגבר על בעיית הלחצים הגבוהים שגרמו לעצירת הקידוח.
שותפות רציו דיווחה הבוקר כי חתמה על הסכמי תפעול משותף עם אדיסון בכל אחד מהרישיונות "נטע" ו"רועי". לפי ההסכמים מונתה, בין היתר, אדיסון כמפעילת הרישיונות. רציו מחזיקה 70% מהזכויות ב"נטע" ו"רועי", אדיסון ב-20% והזדמנות ישראלית ב-10%.
קבוצת דלק דיווחה היום כי לאחר נעילת המסחר ביום ה' האחרון היא ביצעה מכירה של 2 מיליון מניות דלק US מחוץ לבורסה. המכירה נעשתה מול מוסד פיננסי זר לפי מחיר מניה של 32.18 דולר בסך כולל של כ-64 מיליון דולר.
חברת התרופות טבע במוקד המסחר וזאת לאחר שבית משפט בארצות הברית קבע כי החברה הפרה פטנט על תרופה השייכת לחברת פייזר האמריקאית ובשל כך תצטרך לשלם לה פיצויים בסך 1.6 מיליארד דולר. בנוסף על כך עדיין עומדת מול החברה פרשת שינוי אריזות התרופות בצרפת.
פריגו עם פער חיובי של כ-2% מול ניו-יורק כך שהיא עולה הבוקר.
חברת טמפו תעשיות בדרך להימחק מהבורסה. בסוף השבוע האחרון פרסמה החברה הצעת רכש לרכישת החזקות הציבור בחברה העומדות על 10.01% מהמניות. ההצעה היא לפי שווי של 33 שקל למניה, סכום הגבוה ב-25% מחיר המניה ביום חמישי האחרון שעמד על 26.4 שקל.

בבילון הודיעה בשבוע שעבר על חלוקת דיבידנד בהיקף 80 מיליון שקל או 1.61 שקלים למניה לבעלי המניות שלה. על פי ההודעה, המועד הקבוע יהיה ה-20 ביוני ויום התשלום יהיה ה-3 ביולי. לאחר החלוקה, יוותרו בידי החברה רווחים לא מחולקים בהיקף של כ-30.9 מיליון שקל. מדובר על דיבידנד בשיעור של כ-7.2%, ומתוכו צפוי בעל השליטה נועם לניר לקבל, באמצעות החברות שבשליטתו, סך של כ-18.1 מיליון שקל.