הדם והאותיות מהנעל: עדות חדשה למען זדורוב - חדשות
עוד סימני שאלה במשפטו של רומן זדורוב, שהורשע ברצח  תאיר ראדה : הבוקר (א') מעיד בבית המשפט המחוזי בנצרת וויליאם בורז'יאק, מומחה שטוען כי לא ניתן לזהות למי שייכת טביעת הנעל בזירה, בניגוד לנטען במהלך המשפט שמדובר בטביעת הנעל של זדורוב. 
  
ראדה נרצחה בקצרין בדצמבר 2006 בבית הספר נופי גולן. זדורוב הורשע ברצח ונגזר עליו עונש מאסר עולם. למרות הרשעתו, הורה בית המשפט העליון להחזיר את הדיון לבית המשפט המחוזי לצורך בחינת ראיות מסוימות. 
  

ראדה. תלמידת כיתה ח' (צילום: אפי שריר) 
  

בודז'יאק, מומחה בינלאומי לטביעות נעליים בדם, התבקש היום על ידי הסנגוריה הציבורית לסתור את חוות הדעת שהגיש מומחה התביעה, החוקר ירון שור, בדבר טביעת הנעל בדם שנמצאה על מכנסי הג'ינס של תאיר ראדה ז"ל. 

  
דיווחי חדשות נוספים ב-ynet: 
מורסי הכריז: מנתק את הקשרים עם סוריה 

הרכב של הבן הידרדר, האם בת ה-60 נהרגה 
  
בחוות הדעת שהגיש היום, טען בודז'יאק, כי אין די פרטים על גבי המכנסיים כדי לאפשר את זיהוי הנעל. הוא הציג תמונות שמהן הסיק שור כי הנעל תואמת את הטביעה על מכנסיה של הילדה, ואמר כי מעגלים שראה המומחה מטעם התביעה על תבנית הנעל, אינם קיימים בהטבעה. "אין שום דבר שמאושש את הדעה כי המעגל קיים שם", טען. 
  בחזרה לראיות רומן זדורוב כמשל / בועז סנג'רו מההודאה שהיא "קיסרית הרשעות השווא", ההתבססות על טביעת הנעליים שהיא "מדע זבל" ועד לשכנוע העצמי של השופטים. האם בית המשפט יתקן את הטעות? לכתבה המלאה 
בהמשך טען המומחה כי תבניות שמצא שור על הג'ינס אינן משקפות את גבולות הנעל, כפי שטען המומחה המשטרתי. "רוב הסימנים של כתמי הדם נספגים ונשלטים על ידי הבד של הבגד", ציין העד. "במקרי רצח קשים כמו זה, ייתכן שחלקם נובע מהתזת הדם. הצורה והגודל של הכתמים יותר מדי גסים מכדי לאפשר את הפירוט שמר שור העיד שהוא רואה בטביעה". 

  
בעניין טענתו של המומחה המשטרתי כי יש הטבעה של אותיות D ו-R משם הנעל, הראה העד כי האותיות אינן בגובה שווה. לדבריו, באות R גם מדובר בספיגה של דם, ולא בהטבעה. 

טביעת הנעל שנמצאה בזירה (צילום: חגי אהרון)   הסנגור: המומחה העביר את המסר 
את זדורוב מייצגים בשלב זה עורכי דין מהסנגוריה הציבורית. אחד מהם, עו"ד איתי הרמלין, אמר כי העד הצליח להעביר את המסר לפיו אין די מידע בטביעת הנעל שלפיו ניתן להשוותו לנעל המדוברת. הוא הוסיף כי אם בית המשפט יקבל עמדה זו, הרי שלדעתו בשאר הראיות בתיק אין די להרשעה. זדורוב עצמו שמר על שתיקה, וטען כי נאמר לו שאם ידבר - יישללו ממנו זכויות בכלא. 

  
עם תום העדות הראשית החלה החקירה הנגדית. בתחילת החקירה הציגה התובעת, עו"ד שילה ענבר, מכתב ששלחו הסנגורים לעד המומחה ובו הם מזהירים אותו כי המצגת שהכין הנציג המשטרתי שור, "עלולה ליצור דעה קדומה ואנחנו מפצירים בך לשמור על אובייקטיביות. התובעת: "האם פנייה כזו לא יכולה ליצור אצל המומחה דעת קדומה, בדבר מה שמבקשים ממנו?". העד ענה כי פנייה כזו אינה משפיעה על חוות דעתו. 

  
אולם המשפט בנצרת היה מלא מצד אחד באוהדיו של זדורוב עצמו, המלווים אותו ברוב הדיונים ומאמינים בחפותו. הפעם היו באולם גם שוטרים רבים המשרתים ביחידות המז"פ השונות ברחבי הארץ, שהגיעו להקשיב לעדות הסותרת לכאורה את חוות דעתו של אחד מעמיתיהם. 
  

גם הוריה של ראדה הגיעו לדיון, ואביה שמואל אמר בהפסקה כי לא שוכנע. "בלי לפגוע בעד, זה הרוצח", אמר והצביע על זדורוב, "ודבר לא ישכנע אותי אחרת". 

זירת הרצח (צילום: אביהו שפירא)   גם הסכין מעוררת ספקות 
זדורוב הורשע בבית המשפט המחוזי ונידון למאסר עולם, בהתבסס על ההודאות שמסר בפני מדובב משטרתי, בפני חוקרי המשטרה ובעת שחזור הרצח. בהמשך הוא חזר בו מהודאתו, אך בית המשפט קבע כי עדותו רצופת שקרים, מניפולציות וסתירות מהותיות. 
  
בית המשפט אף קבע כי ההודאות נתמכות בראיות מחזקות משמעותיות, וראיה מרכזית שתמכה בהודאה עסקה בטביעות נעל שנמצאו על מכנסי הילדה ושבית המשפט קבע לפי דעת מומחה התביעה כי מדובר בנעליו של זדורוב. אך בדיון בערעור שהגיש לבית המשפט העליון, נקבע כי ידונו בעניינו שוב בבית המשפט המחוזי, לצורך בחינת שתי ראיות חדשות שהגישה ההגנה לצד הערעור לעליון. 

   
הליך שמיעת העדויות הנוספות בוצע לבקשת הסנגוריה הציבורית שמייצגת כעת את זדורוב באמצעות עורכי הדין איתי הרמלין וד"ר אלקנה לייסט. ד"ר מאיה פורמן ממכון מידן, מכון משפטי פרטי שסיפק חוות דעת בנוסף למכון לרפואה משפטית באבו כביר, העידה כי הסכין שבה נרצחה ראדה הייתה סכין משוננת, ולא סכין יפנית חדה כפי שהייתה בידיו של זדורוב. 
  
אחד משופטי ההרכב המקורי, חיים גלפז, נפטר, ומחליף אותו השופט בנימין ארבל. אב בית הדין יצחק כהן והשופטת אסתר הלמן ממשיכים בתפקידם שאותו מילאו במהלך המשפט.