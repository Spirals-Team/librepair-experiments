אסטרטג: "יש הרבה קוביות דומינו בשווקים שמחכות ליפול"
היפוך המגמה בתשואות האג"ח הממשלתיות של ארה"ב ביחד עם התחזקות הין מול הדולר והספקולציות הגוברות לגבי האפשרות שהבנקים המרכזיים יסוגו מהמדיניות המוניטרית המרחיבה, מרעידות את השווקים. במזכר ששלח ללקוחות החברה, אנדרו וילקנסון, האסטרטג הראשי של חברת ההשקעות מילר מסביר על "'קוביות הדומינו' בשווקים שרק מחכות ליפול וליצור תגובת שרשרת".
וילקנסון טוען כי כמעט כל האג"ח הממשלתיות, הן של המדינות המפותחות והן אלו של השווקים המתעוררים, חוות עלייה בתשואות האג"ח, בעוד האג"ח הממשלתיות של ארה"ב הפכו להיות זולות יותר, בעלות תשואה גבוהה יותר, ולמעשה אטרקטיביות יותר למשקיעים.
במקביל, החשש כי ה'פד' עלול ליסוג מעט ממדיניות התמריצים המוניטרים, עניין שגרר עלייה בתשואות של האג"ח הממשלתיות, חדר כעת גם לשוק המניות והוביל למימוש רווחים.
"זה קשה לא להרגיש רע כאשר אנו תוהים מי תהיה 'קוביית הדומינו' הראשית שתיפול ותגרור תגובת שרשרת", כתב וילקנסון. "הכאב גדול, במיוחד ברחבי השווקים המתעוררים. לאחר שמדד הבנצ'מרק של ברזיל, ה-Ibov, ירד לשפל של שנתיים וחצי לפני כשבוע, הוא ממשיך לרשום היום ירידות חדות", מציין וילקנסון.
האסטרטג הראשי של מילר טבק התייחס בסקירה שפרסם גם לתנודות החדות בשוק המט"ח. וילקנסון ציין כי התחזקות הין היפני מול המטבעות המרכזיים מעיבה גם על שוק המניות. עם זאת, וילקנסון טוען כי הוא מודאג יותר מהתחזקות הין מול האירו, הפאונד והדולר האוסטרלי.

לבסוף, וילקנסון טען כי אם מדד ה-S&P 500 לא יצליח לשמור על רמה גבוהה מ-1,598 נקודות, (הנמוך במסחר ביום שישי) אז הוא עשוי לרדת לרמות הרבה יותר נמוכות. "קיימות כל-כך הרבה 'קוביות דומינו' שמחכות ליפול כך שאתה כבר לא יודע על איזו מהן להתמקד".