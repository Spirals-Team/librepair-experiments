כך הציל בנט את העיתונות המודפסת - קריירה
האם במשרד הכלכלה ישנו בשנה האחרונה ולא שמעו על מקצוע שנשחק והולך?   (13)   רשימת המקצועות הנדרשים שפירסם אתמול משרד הכלכלה היתה כה משונה, עד כי לא מעט אנשים פטרו אותה בהינף יד מבטל. מי באמת יכול לעלות על דעתו שבמדינת ישראל נדרשים היום כ–180 עיתונאים חדשים? איזה מעסיק שאליו פנו אנשיו של השר נפתלי בנט אמר שחסרים לו, נניח, חמישה מהנדסי מחשבים, שלושה מהנדסי מים וגם איזה עיתונאי או שניים על הדרך? 
האם במשרד הכלכלה ישנו בשנה האחרונה ולא שמעו על מקצוע שנשחק והולך, על מקומות עבודה ותיקים מאוד שמפטרים אין ספור עובדים משלל מגזרי התוכן ‏(עיתונות מודפסת ואינטרנטית, טלוויזיה, רדיו‏)? האם לא שמעו בירושלים על "מעריב"? על סבבי הפיטורים ב"ידיעות אחרונות" או "הארץ"? על רשות השידור? 
עכשיו, נגיד שמעסיק כלשהו ‏(ספרו לנו מי זה, בבקשה‏) באמת מבקש לעצמו 150 עיתונאים. האם הוא נותן להם כשכר התחלתי 9,044 שקל בחודש, השכר הממוצע כיום במשק? מי הוא אותו מעסיק נדיב, שבשוק כל כך רווי מוכן לתת למאות עיתונאים משכורות התחלתיות כאלה? ולמה רק נפתלי בנט יודע עליו - ולא כל העיתונאים המפוטרים? 
מה מחפשים המעסיקים? ועוד שאלה לשר - יכול להיות שבדרום באמת צריכים רק רתכים ואנשי צווארון כחול אחרים, אבל אפילו לא עורך דין אחד? בכל הדרום - בבאר שבע, באילת, במישור רותם, במפעלי ים המלח ובכור בדימונה - לא צריך אפילו מהנדס אחד? יכול להיות שהבעיה היא לא בדרום, או בצפון, או בעורכי הדין - שכולם נדרשים בתל אביב, על פי בנט, אלא בשיטת איסוף הנתונים של משרד הכלכלה? 
אחת הבעיות של שוק העבודה הישראלי היתה, וכנראה תמשיך להיות, קושי גדול במיפוי השוק וצרכיו והנגשתו לכלל העובדים. בכל פעם שמתפרסמת כתבה על מחסור במהנדסים אזרחיים, מזנקים כל אותם אנשים מבוגרים שמספרים איך השוק זרק אותם והם יושבים כיום בבית. אין מצב, אומרים הטוקבקיסטים. גם אנשי התעשייה יודעים שאין קשר בין מספר המובטלים הגדל לעובדה שהם "לא מוצאים עובדים". שוב גילינו כי המשרד האמון על גילוי הצרכים ומילויים הוא מלא כוונות טובות, אבל הביצוע, גם הפעם, חלש. 
משרד הכלכלה, כך נראה, רץ לפרסם משהו חצי אפוי, אולי כי השר בנט הוא איש זריז שמתפאר ביכולת לעבוד מהר. אבל החיפזון, אומרים הרתכים בדרום, הוא מן השטן. 
מיכל צוק, הממונה על התעסוקה במשרד הכלכלה, אמרה כי סקר המעסיקים מתייחס למגזר העסקי בלבד, מה שעשוי להטות תוצאות מסוימות לגבי מקצועות כמו פסיכולוגיה ואחיות, הרווחים במגזר הציבורי. צוק הוסיפה כי משרד הכלכלה אוסף תגובות בימים אלה ביחס לדירוג החדש ומפיק לקחים בהתאם. לדבריה, "אנחנו מעוניינים להנגיש מידע לציבור הצעירים החוכך בדעתו מה ללמוד. זה כלי חשוב, ואם יעלה צורך - נתקן תוך כדי תנועה".