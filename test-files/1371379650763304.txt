למכירה, בהזדמנות: 15 בובות ברבי ב-30 אלף דולר
במסגרת סדרת ה"אספנים" נחשפתי לא אחת לאוספים ששווים מיליוני שקלים, אולם מתוך נימוס וכבוד לציבור האספנים מעולם לא נגעתי בנושא הכלכלי. אבל כשנודע לי כי בית המכירות "קולקשן" שבתל אביב יוצא למכירה במוצאי שבת אוסף של 15 בובות ברבי במחיר שנע בין 25,000 ל-30,000 דולר, החלטתי שהפעם אצא ואלמד משהו על הצד המסחרי שבתחום האספנות הלא עממית. 
  "אוספים לגבי אספנים לא מעטים הם השקעה כלכלית לכל דבר", אומר מוטי הררי (42) יועץ אמנותי בבית המכירות. "ראינו שהשקעה באספנות ממש כמו באמנות נושאת פירות גדולים, וישנם אנשים שעבורם אוסף זה 'ביזנס' לכל דבר. לעומת זאת, ישנם אספנים שלעולם לא ימכרו אוסף ובמידה והם ממוקדים בבובות למשל – אז אוסף שכזה שאנו מציעים למכירה שיש בו בין השאר את הבובות הראשונות שיוצרו אי פעם, או כאלו שבפעם הראשונה דיברו שישה משפטים – סביר להניח שאספן רציני יכניס את היד לכיס, ישלם, והרבה". 

  
  צילום: שי רוזנצוויג עריכה: מישל דור 
למביט מהצד זה נראה הזוי לחלוטין: מאה אלף שקלים על ערימה של בובות שלא היו זוכות למבט שני של כלל הציבור, אולם כשאתה שומע מהררי את הפרטים אתה מתחיל להבין את הדקויות והסיבות למחיר: "הבובה המרכזית תימכר ככל הנראה במחיר שיהיה חצי משווי כל שאר חברותיה" מסביר הררי. "השווי שלה לא בא לידי ביטוי בכך שהיא מהראשונות שנוצרו - אלא במצב העכשווי שלה. ה'לק' על הציפורניים שלה מושלם, הבגד המקורי, השיער והתספורת במצב מדהים והכי מעניין – שאוזניה לא הפכו ירוקות כמו רבות אחרות במשך השנים." 

  בובה יקרה אחרת היא הראשונה שבתוכה הותקנה אי פעם סוללה, והיא מדברת בקולה של הקריינית המקורית שהקליטה עצמה בשנת 1959.  המנגנון, אגב, יקר לא פחות מהבובה אחר שהוא הראשון שנוצר ומספק שישה משפטים. לצד בובה זו ניתם למנות שתי בובות זהות שההבדל הוא שאחת מהן היא רפרודוקציה של המקורית לאור ההצלחה ההיסטרית של הדגם בתחילת שנות השישים. 

  אספנים ללא דור המשך "אספנים רבים באים אלינו למכור אוספים כי אין מי שימשיך אותם", מסביר איתן שפירא (27) בעל המקום, את הסיבה לכך שאוספים נמכרים לאחר שנאספו במשך שנים, "היה לנו כאן אנשים שבכו כשמכרו רק בגלל שלא היה בן משפחה שימשיך להחזיק באוסף, ומצד שני פגשנו כאלה שפשוט נמאס להם או לבן משפחה אחרת לראות מאות ואלפי פריטים "כובשים" את הבית." 

  הררי ושפירא מספרים שחווית המכירה היא טראומה לא קטנה למוכר: "הם מביאים את כל המשפחה שלהם, רועדים ומצלמים את האוסף בפעם האחרונה, מצטלמים עימנו, מצלמים את הקהל, כשהחוויה הכי קורעת לב עבורם זה כשהאוסף מתפרק בין שלל רוכשים ולמעשה מאבד את הצביון שלו." 

  "העסק שלנו הוא למעשה הצומת בין האספנים לצד המסחרי שבדבר", מוסיף הררי, "למכירות הפומביות מגיעים אספנים מכל העולם כשקודם לכך תהליך ארוך וקבוע של ' עלייה לרגל' שבו הם באים כל הזמן בשאלות כגון: 'מה הבאת לי? מה יש לך שמתאים לאוסף שלי? – ואני חש ממש כמנצח על תזמורת שלמה של אספנים".