נענע10 - מדא מדויק: ספר הביכורים שמזכיר סדרת בית חולים - תרבות ובידור
איילת ליפשיץ-פחיס הייתה בעבר פראמדיקית במד"א בירושלים, והתבססה על חוויותיה כרקע לספרה הראשון. התוצאה, "תקלה ברגשות", לא מקורית במיוחד, אבל כן קלילה וקולחת הסר דיווח מפייסבוק פרסומת אחד הפתרונות הקלים ביותר, אך גם הלגיטימיים ביותר, של סופרים צעירים המחפשים נושא לספר הביכורים, הוא לכתוב על תחום הקרוב ללבם. איילת ליפשיץ-פחיס עבדה בעבר במשך שמונה שנים כפראמדיקית במגן דוד אדום בירושלים, וחוותה מקרוב את השנים הטראומטיות של פיגועים בעיר. חוויות אלו הן הרקע לעלילת ספר הבכורה שלה, "תקלה ברגשות", שאותו כתבה בכלל במקור כתסריט כשהייתה סטודנטית לקולנוע באוניברסיטת תל אביב.

ואמנם, הרומן מזכיר מאוד בפורמט שלו סדרת טלוויזיה. הוא כתוב ברגישות ובהומור, ושוזר את שנות האינתיפאדה השנייה בחיי הלילה של הפראמדיקים במד"א. אמת, הספר אינו עומד במבחן המקוריות: אי אפשר לחקות דוקודרמה טלוויזיונית-רפואית, ז'אנר חבוט למדי, ולחדש. הקסם של ליפשיץ-פחיס טמון במקומות אחרים.

ראשית, היא כותבת בקלילות ובאופן קולח, ומצטיינת ברגישות ובחמלה, תכונות חיוניות לכל סופר. היא מביאה חמישה קולות שונים, המשלימים זה את זה ויוצרים תלכיד אחיד: איריס שוכרת דירה בירושלים למרות מחאות הוריה המודאגים; יהודה חולם לכתוב סדרת טלוויזיה, אבל מכלה את זמנו בחיפושים אחרי אחיו הנרקומן, שמסתובב בכיכר ציון; יוחאי הוא סטודנט לרפואה שבורח מקשרים, בייחוד עם נשים; ראיד נע על התפר בין מזרח למערב העיר, ומתלבט אם לשמוע בקול קרוביו ולהגר לבוסטון - או להישאר; בנצי מתמודד עם פציעה ברגל ובאגו. כולם ביחד עובדים בתחנת מד"א בכניסה לעיר.

לא תמצאו כאן עומק יוצא דופן, חידוש מסעיר ואפילו זווית ראייה מקורית, אבל ספק אם ליפשיץ-פחיס התכוונה לכתוב את הרומן הישראלי הגדול או להיכנס לקאנון הישראלי. מה שכן תמצאו זה ספר אינטליגנטי וכתוב היטב, וזה הרבה יותר ממה שניתן לומר על רוב ספרי הביכורים שמתפרסמים בישראל.

"תקלה ברגשות"
איילת ליפשיץ-פחיס
הוצאת כתר-מעריב, 323 עמ'.