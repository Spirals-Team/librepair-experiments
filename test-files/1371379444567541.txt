השדיים של ראש הממשלה על שולחן האופוזיציה
מועמד מוביל של המפלגה הליברלית ב אוסטרליה נאלץ להתנצל בשל... תפריט. באירוע התרמה של המועמד לפרלמנט מל ברו הוגשה ארוחה, שעל פי התפריט כללה "שלו מטוגן בסגנון ג'וליה גילארד". גילארד היא ראש הממשלה המכהנת, והמנה על שמה תוארה כבעלת "שדיים קטנים, ירכיים ענקיים וקופסה אדומה גדולה". 
  

התפריט ה"הומוריסטי" 

  "זה סקסיסטי, פוגעני ומצער מאוד", אמר ברו לאחר פרסום התפריט. הוא הסביר שמאחורי התפריט עומד אדם שאינו חבר מפלגה, שחשב שהוא ייתפש כ"הומוריסטי" ו"לא התכוון לרע". אולם עכשיו הוא "מתנצל עמוקות". 

  ברו, שמבקש להיבחר לפרלמנט כנציג מדינת קווינסלנד, אמר לרשת ABC האוסטרלית שהוא כלל אינו זוכר את התפריט באירוע שנערך במארס. "לא אישרתי אותו, הוא לא היה צריך להיכתב מעולם", אמר ברו, אך דחה את הרעיון שהדבר יפגע במועמדותו כ"מגוחך". 
  
גילארד על הדרת נשים והפלות 
  תמונות של התפריט צצו השבוע בטוויטר בעקבות האשמות שגילארד מנסה ליצור מצג שווא של "מלחמת מינים" כחלק מהניסיון שלה להיבחר שוב לראשות הממשלה. גילארד נשאה דברים באירוע של ארגון שנקרא "נשים למען גילארד" ואמרה כי נשים מודרות מהפוליטיקה האוסטרלית על ידי "גברים בעניבות כחולות". היא עסקה גם בחקיקה הנוגעת להפלה והצהירה: "אסור שהנושא יהפוך לצעצוע בידי גברים שחושבים שהם יודעים יותר". זו הסכנה לטענתה, אם יריבה טוני אבוט ייבחר לראשות הממשלה בבחירות בספטמבר.