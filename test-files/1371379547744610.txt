"לעבודה המאורגנת יש היום עדנה, ודווקא בגלל זה דרושה חשיבה מחודשת" - MarkerTV
ח"כ איתן כבל, איש שהעבודה המאורגנת יקרה לליבו, חושב שההסכם הקיבוצי המודרני חייב לכלול לא רק את הגנת הועד או העלאות קבועות בשכר, אלא גם רשת בטחון תעסוקתית בזמן העבודה, ובמהלך תהליכי פיטורים בפרט. "ההסתדרות" הוא אומר "חייבת לבצע ניעור מחשבתי"   (1) הדפס   לצפייה בסמארטפונים ובטאבלטים - לחצו כאן 
ח"כ איתן כבל ממפלגת העבודה תומך מאוד בעבודה המאורגנת. הוא גם מברך על הנתונים האחרונים על פיהם שנת 2013 היא כבר היום  שנת שיא ברמת ההתאגדויות. עם זאת, הוא טוען "כללי המשחק השתנו. ההסכם הקיבוצי של היום, זה שהפך משאת נפשו של כל פועל, לא כולל את הסעיף החשוב ביותר הדרוש היום" הוא אומר "רשת בטחון תעסוקתית לכל עובד. בהסכם הקיבוצי המודרני אסור יהיה לאפשר פיטורי  עובדים ללא ליווי צמוד, או מערכת תומכת בכל ארגון, קטן כגדול. כולנו מבינים את הצורך אליו מגיעים מעסיקים לעיתים לפטר אנשים כדי להציל עסק קיים, אבל אי אפשר לגזור כליה על רוב המפוטרים, בעיקר אם הם בגילאים מבוגרים יותר".  
"לכן הפתרון" הוא אומר "הוא הקמת קרנות משותפות לממשלה ולמעסיקים שילוו את העובדים בהסבות מקצועיות גם ללא קשר למצב הארגון, ויאפשרו ליווי צמוד בזמן הפיטורים  בכל פרמטר – מטיפול באלמנט  הפסיכולוגי, ועד הניסיון למצוא לו מקום עבודה חלופי. זה צריך להיות א-ב של הסכם קיבוצי מודרני". 
כבל יודע על מה הוא מדבר "פונים אלי אנשים אחרי שעבדו 20-30 שנה במקום, ויום אחד אומרים להם -  קחו את הדברים שלכם ולכו הביתה. איפה ההסכם הקיבוצי שלכאורה, מגן על העובד בדיוק במקום בו צריך באמת הגנה? ההסכם הקיבוצי המסורתי לא מדבר על הנושא הזה. ההסתדרות" ממשיך כבל "חייבת לבצע ניעור מחשבתי . זו חובתה, ויש לה היום את הכלים לעשות זאת, יותר מבכל תקופה אחרת, בגלל הרצון העז להתאגד. לעבודה המאורגנת יש היום עדנה ודווקא בגלל זה, יש לעשות חשיבה מחודשת.  אם אני עופר עיני , המספרים האלה רק נותנים לי אנרגיות וכח לא רק להתהדר בכותרת, אלא להתחיל לעשות מעשה". 
- ליווי כזה עולה כסף שיבוא על חשבון התוספות הכספיות 
"אני מאלה שלא אוהבים את התוספות החד פעמיות בהסכמים – כי אתה מקבל, מוריד את מינוס וחודש אחרי כבר אין לך אפילו משכורת להכניס לבנק. כל הפיתויים הקטנים האלה הם האויבים הכי גדולים של העובד. במושגים של דיאטה אפשר לקרוא לזה נישנוש – אתה נהנה באותו רגע, אבל מה התועלת? ההסתדרות צריכה להקים סיירת מטכ"ל של חשיבה חדשה  על התוכן של ההסכם הקיבוצי, ובמקביל היא צריכה לחשוב על שיטות העסקה השונות במשק, שחלקן נצלניות מאוד. ההסתדרות  צריכה להיות היזם, לא הנגרר. הרי העוולות הגדולות שקרו כשצריך היה לסיים שביתות, וככה נוצרו עובדי  דרג ב' או עובדי הקבלן. כשאין לך על המדף שיטות העסקה נכונות, ואתה במצוקה, כולם רותים לגמור עם הקושי ומאפשרים לתהליכים להתרחש ולייצר בכייה לדורות". 
לכבל ביקורת קשה מאוד על הדרך אותה מציגה הממשלה הנוכחית. "גם אצל העובדים יש היום תחושה של דחיפות" הוא אומר "והסיבה פשוטה. יש לנו ממשלה מאוד קשה. כבר שנים לא הייתה ממשלה עם תפיסה כלכלית זהה של שלושת-ארבעת האנשים שמובילים אותה, ממשלת בב"ל –ביבי בנט  ולפיד, ואם מישהו רוצה להוסיף גם את ליברמן מגיעים לממשלת בלב"ל. ההבדל היחיד בין נתניהו ולפיד היא העטיפה, שאצל לפיד היא צבעונית ומרשרשת יותר, אבל כשפותחים אותה מגלים שזה אותו ספר. אין יצירתיות, אין חזון, יש גזרות קשות מאוד, ו-2014 עוד לפנינו. 
בקונסטלציה הזו ההסתדרות צריכה להציע העסקה חכמה שבונה סל של שיטות העסקה חדשות, והמחשבה הזו צריכה להיות כל הזמן על השולחן. כיוון שאי אפשר לסמוך על הממשלה, ההסתדרות צריכה ליזום רפורמה". 
- רפורמה דורשת לאפשר גמישות ניהולית מול הועדים 
"אני נזהר מלדבר על גמישות ניהולית כי אני יודע מה מבין מזה המעסיק, ובעיקר המדינה שהיא מעסיק גדול. אני לא רוצה לתת לאף אחד  לנצל גמישות כמו שהמעסיק רוצה. גמישות צריכה להיות  טובה מנקודת מבטו של העובד, כי הרי עבור המעסיק מדובר תמיד ב"ניוד", שפירושו רגע אתה כאן ורגע לא. ברוב המקרים ניוד הוא תחילת הדרך החוצה אני מדבר על תפיסה שאומרת – ניוד הוא חלק מהעצמה של העובד, שמטרתה להוציא ממנו תפוקות טובות יותר ולא לאמלל אותו. לכן נדרשת רשת בטחון תעסוקתית מובנית.אני לא מוכן לקבל דברים באופן אוטומטי. שוק העבודה היום שווה מחשבה חדשה. ושיפסיקו לאיים כל הזמן. אני לא נבהל מאיומים".