הדולר היציג נחלש; "בנק ישראל יפעל למניעת תיסוף ריאלי"
יום המסחר (ו') בשוק המט"ח מתנהל תוך התחזקות של השקל, כשה דולר היציג נחלש בשיעור של כ-0.4% לרמה של 3.6 שקלים והאירו רשם ירידה של כ-0.3% ושערו היציג נקבע על 4.8 שקלים. בעולם נסחר האירו סביב 1.332 דולרים.
עליות נרשמו היום בבורסות אסיה, לאחר הירידות החדות של אתמול. מדד הניקייי בטוקיו זינק בכ-2% לאחר שאתמול צנח ביותר מ-6%. גם באירופה הבורסות עולות.
כלכלני בנק לאומי מעריכים כי בנק ישראל ימשיך לפעול למניעת תיסוף ריאלי במטבע המקומי, וסביר כי ישוב לרכוש דולרים כבר בטווח הקרוב. הורדות הריבית האחרונות, עשויות לתרום גם הן להיחלשות שערו של השקל, בשל היותן גורם התומך בתנועות הון יוצאות. "אנו סבורים כי תנודתיות המסחר צפויה להימשך הן בשל פעילות ספקולנטים על רקע השפעות פעילות הגז והן בשל רכישות בנק ישראל".
לאחר ימים רגועים מבחינת נתוני המאקרו מאז תחילת השבוע, אתמול התפרסמו בארה"ב שלל נתונים מתחומים שונים. אתמול התפרסמו נתוני התביעות החדשות לדמי אבטלה, המלאים העסקיים, ומחירי הייבוא והייצוא של חודש מאי.
רוב הנתונים שפורסמו הפתיעו לטובה. מספר תביעות האבטלה רשם ירידה לרמה של 12,000 במספר התביעות לרמה של 334 אלף, לעומת 346 אלף תביעות בשבוע שקדם לו, כשהצפי היה לירידה מזערית לרמה של 345 אלף תביעות.

באותה שעה התפרסמו נתוני המכירות הקמעונאיות לחודש מאי. המכירות רשמו עלייה חדה של 0.6% וזאת לאחר עלייה של 0.1% בחודש הקודם כשהצפי היה לעלייה של 0.3%. נתון המכירות ללא מכירות של כלי רכב עלה ב-0.3%, בהתאם לציפיות וזאת לאחר שנותר בחודש אפריל ללא שינוי.