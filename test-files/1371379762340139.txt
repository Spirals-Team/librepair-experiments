דויד המלך: הרשת הנקייה של דה חאה
נבחרת ספרד עד גיל 21 היא לא רק אלופת אירופה המכהנת, היא לא רק המועמדת מספר 1 לזכות פעם נוספת בטורניר הנערך כעת בישראל, היא גם היחידה שלא ספגה בו עדיין אפילו שער אחד. 
  
עוד ב-ynet ספורט: מיוחד מאולפן ynet ספורט: סיכום שלב הבתים באל' אירופה 
יפה לנו: אלבום תמונות מיציעי היורו 
אריזה משפחתית: בנבחרת אוסטרליה כולם אחים 

  
נכון, ההולנדים בעטו פעמיים לקורות במשחק בו ניצחו הספרדים 0:3 ובכל זאת , ה"רוחיטה" מצליחה לשמור על שער נקי לא רק הודות להחזקת הכדור הבלתי פוסקת של שחקניה ולעובדה שרוב הזמן היא תוקפת, יש לה גם חלק אחורי משובח. 
  צילום סטילס: אורן אהרוני, וידאו: ספורט 2
  צפו בהצלות של דה חאה מול הולנד 

הידים הענקיות עוזרות לו. דה חאה (צילום: אורן אהרוני) 
  
מאחורי אותה חוליית הגנה משחק אחד מכוכבי הנבחרת, השוער דויד דה חאה בן ה-23 (בטורניר משתתפים שחקנים שנולדו החל מ-1990) שכבר מזמן נחשב לשוער העתיד של ספרד. 
  
שער אחד בלבד הוא ספג בעשרת המשחקים האחרונים בהם שיחק בנבחרת. התגובה המהירה שלו וידיו הענקיות עוזרות לו לבצע את ההצלות עוצרות הנשימה. 
  

דה חאה וחבריו לנבחרת הספרדית (צילום: חיים צח) 
  
מאז החל לשחק בבוגרים של אתלטיקו מדריד בגיל 19, עבר דה חאה כברת דרך ארוכה, הספיק לזכות עם הקולצ'ונרוס בליגה האירופית (2010), לעבור ל מנצ'סטר יונייטד תמורת 19 מיליון ליש"ט ולזכות עמה העונה באליפות ה פרמייר ליג . 
  
נכון, הוא עדיין לא שוער מושלם וטרם הגיע למיצוי מלוא יכולתו. אבל הרמה שהוא מפגין בגילו הצעיר, בהתחשב בעובדה שכשוער הוא אמור לשחק עד גיל מבוגר, מציבה אותו כמחליף הפוטנציאלי ל איקר קסיאס בנבחרת הבוגרת. 
  צילום סטילס: עוז מועלם, וידאו: ספורט 2
  צפו בניצחון של ספרד על גרמניה 
דה חאה (1.90 מ') לא טס עם הבוגרת של ספרד ל גביע הקונפרדציות ב ברזיל . המאמן ויסטה דל בוסקה העדיף את המחליפים הקבועים - פפה ריינה ו-ויקטור ואלדס, והחליט שדה חאה יצבור דקות משחק בינלאומיות במדי הצעירה. 
  
למרות זאת, העיתונאים הספרדים תמימי דעים שבמונדיאל בשנה הבאה הוא כבר ייכלל בסגל הבוגרת במקום ריינה. כששאלו אותו אם לא היה מקום לכלול אותו בסגל במקום קסיאס, שלא שיחק ארבעה חודשים בריאל מדריד, דה חאה השיב: "אנחנו מדברים על איקר קסיאס. הוא השוער הכי טוב בעולם, בטוח שהוא יתאמן ויגיע בכושר טוב לגביע הקונפדרציות". 
  וידאו: ספורט 2
  צפו בניצחון של ספרד על רוסיה 

דה חאה עדיין מתמודד עם בעיות התאקלמות באנגליה, מתקשה בלימוד השפה ולא שש להתראיין באנגלית מחשש שיטעה. לא מעט מבין העיתונאים הזרים שהגיעו לכאן, וגם הישראלים, התפלאו כשסירב להתראיין בשפה הנחשבת לבינלאומית. 
  
חוץ מזה, מאחד שהוא צעיר מאוד, הוריו עברו להתגורר עמו באנגליה ובמנצ'סטר הוא נראה בעיקר בחברתם של דוברי הספרדית האחרים בקבוצה - החלוץ המכסיקני חאבייר ("אל צ'יצ'אריטו") הרננדס והקשר אנטוניו ולנסיה מאקוודור. השלושה מתגוררים בשכנות ונוהגים להגיע יחדיו לאימונים. 
  

שמר על שער נקי ב-11 משחקים במנצ'סטר יונייטד (צילום: Gettyimages) 
  
חברתו הצמודה של דה חאה, המבוגרת ממנו בחמש שנים, היא זמרת הפופ אדורנה , שהתפרסמה בתוכנית הריאליטי "אופרסיון טריונפו" (הגרסה הספרדית של כוכב נולד). השוער עצמו, שפעם סיפר ש"טיטאניק" הוא הסרט האהוב עליו, דווקא לא נחשב לפריק של מוסיקת פופ אלא מעדיף רוק כבד. 
   
כשאדורנה הגיעה להתגורר איתו באנגליה נשאל דה חאה על כך והשיב: "אני לא רואה עם זה שום בעיה, היא תמשיך לשיר שירים ואני לעצור כדורים". 
  
וזאת הזמרת אדורנה, החברה של דויד דה חאה 
  
עכשיו, כשהוא כאן בישראל, רחוק מאדורנה, דה חאה מצא דרך להעביר את הזמן בין האימונים והמשחקים. הוא והחלוץ אלבארו מוראטה מ ריאל מדריד מבלים שעות ארוכות במשחקי טניס שולחן במלון דן אכדיה בהרצליה. החבר'ה מהמשלחת מספרים שגם שם דה חאה עושה חייל ומנצח את מוראטה ברוב המשחקים.   
  
מסתבר שלא סתם אלכס פרגוסון חרג בזמנו ממנהגו וטס ב-2010 במיוחד על מנת לראותו במשחק ליגה מול ולנסיה. היה ברור לו שדה חאה הוא האיש המתאים להחליף את אדווין ואן דר סאר. 
  

איקר קסיאס ו]]ה ריינה. בינתיים יש לבוגרת שוערים אחרים (צילום: AFP) 
  
דה חאה זכה עם נבחרת הנערים של ספרד באליפות אירופה עד גיל 17 ב-2007 וביורו עד 21 בדנמרק 2009. אבל, לא רק בנבחרת ספרד הוא מצטיין, גם במנצ'סטר יונייטד הוא שמר על שער נקי ב-11 מבין 28 המשחקים בהם שיחק בליגה ונבחר ל-11 של העונה. "כולנו הופתענו כששמענו שפרגוסון עוזב", אמר השוער לאחרונה,"אבל יהיה תענוג לעבוד עם דייויס מויס". 
  
הספרדי עדיין צריך להשתפר בכל הנוגע לכדורי גובה, ומספר טעויות שביצע אף גרמו לו לאבד זמנית את המקום בשער השדים האדומים לאנדרס לינדגראד, אבל לטווח הארוך ההשקעה בו אמורה להשתלם. 
  

לא שכח להודות לדה חאה אחרי ה-0:3 על הולנד. לופטגי (צילום: gettyimages) 
  
קצת אחרי שעבר לאנגליה, התברר שדה חאה סובל מבעיית ראיה. בשל כך הוא משתמש במשקפיים מיוחדים ולמשחקים עולה עם עדשות מגע. הרופא הורה לו להשתמש בנוזל מיוחד לעדשות, אותו הוא נוהג לרכוש במדריד. 
  
דה חאה הציל שלושה שערים בטוחים בניצחון 0:3 על הולנד (מהבעיטות של מייק ואן דר הום, ממפיס דפאי ואדם מאהר), אשר יכלו לשנות את התמונה במשחק. בכלל, ההצלה מהבעיטה של ואן דר הום היתה מרהיבה במיוחד ונחשבת עד עכשיו להצלה של הטורניר. 
  

אוהדי נבחרת ספרד באיצטדיון המושבה (צילום: אורן אהרוני) 
  
"דה חאה הפגין יכולת וביצע הצלות של שוער מהנבחרת הבוגרת, בקרוב זה יקרה", נכתב בעיתון "אס". גם ב"מארקה" פירגנו: "אי אפשר להכניע אותו". עד 
היום הוא צבר 25 הופעות בנבחרת הצעירה ורחוק שני משחקים מהשוואת השיא של מגן העבר של אתלטיקו מדריד, סנטי דנייה. מלבד זאת, הוא נחשב לאחת הדמויות הבולטות בחדר ההלבשה של שחקניו של ג'וליאן לופטגי. 
  רוצים לדעת מה חשף וויין רוני במסיבת יום הנישואין שלו? התשובה ב"בועטת", המדור שיודע הכל 

  המאמן, שחזר שוב ושוב במסיבת העיתונאים על כך שאינו נוהג לציין שחקנים כבודדים, דווקא לא שכח לציין את היכולת של דה חאה מול ההולנדים ("היה יוצא מהכלל כשהיינו צריכים אותו"). גם איקר קסיאס אמר עליו כבר לפני שלוש שנים שהוא מזכיר לו את עצמו בצעירותו. בשנים הקרובות ניווכח אם צדק.