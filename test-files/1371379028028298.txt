בנתניה ייפגשו שוב עם ערן לוי: "איתו נעלה לליגת העל"
מאמצים במועדון לצרף את חלוץ בית"ר בעונה החולפת. בקבוצה ממתינים לניר נחום וגם לתשובתו של שלו מנשה היורדת הטרייה ללאומית, מכבי נתניה, ממשיכה במאמצים לצרף את חלוץ בית"ר ירושלים ערן לוי. הבעלים גיל לב, שחזר בסוף השבוע מחופשה פרטית בחו"ל, יפגוש היום (ראשון) שוב את השחקן שסיים את חוזהו בבירה. בנתניה מנסים למצוא עזרה במימון חוזהו כשהמאמן יוסי מזרחי לוחץ להחתים את השחקן במהרה, מאחר והוא חושש כי קבוצות בליגת העל יסגרו איתו קודם. לוי לא פסל את האפשרות להצטרף לנתניה למרות העונה הטובה שעשה בירושלים עד העימות בינו לבין המאמן אלי כהן. "ערן לוי זה שחקן שאיתו נוכל לעלות ליגה" אמרו בנתניה, "יש לו דרישות כספיות לשחקן במעמדו וננסה לעמוד בהם". במקביל, פגישה נוספת תיערך עם ניר נחום שכבר סיכם את תנאיו בקבוצה בה שיחק בעבר, אבל טרם הגיע עם הפועל ת"א לפיצוי כספי. במועדון ייפגשו גם עם שלו מנשה, שצריך להחזיר תשובה לגבי ההצעה שהוגשה לו, ועם סוכן השחקנים גלעד קצב, שמייצג את השוער אוהד לויטה והחלוץ עידו אקסברד אותם רוצה מזרחי. גם יוסי אסייג מהפועל רעננה בתמונה. נתניה כבר צירפה לסגל המתחדש את אדיר טובול, סביטי ליפנייה, ליאור ג'אן, קובי חסן ורן רול, והצליחה להשאיר את המגן הסורינאמי, טובארנו פינאס ועידן שריקי בליגה הלאומית, למרות הצעות רבות שהיו לשניים מליגת העל.