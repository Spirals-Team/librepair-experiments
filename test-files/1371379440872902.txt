עד כמה אנחנו חשופים ברשת? - Markerweek
הדלפת הענק של אדוארד סנודן וחשיפתן של שיטות המעקב של הממשל האמריקאי אחרי אזרחים אמריקאים וזרים מגלה שוב עד כמה נהפך האינטרנט לאקווריום, שדרכו גופים מסחריים וממשלתיים בוחנים אותנו   (6) הדפס   ב –2007, בעודו מוצב בז'נווה, החל אדוארד סנודן לחשוב ברצינות על האפשרות שידליף חלק מהחומרים הרגישים, המסווגים והלא מוסריים, לשיטתו, שאליהם נחשף. באותה שנה הוא שהה בז'נווה כעובד של ה–CIA תחת כיסוי דיפלומטי, ובזכות עבודתו כמנהל מערכות ואחראי אבטחה זכה לגישה למגוון רחב של מסמכים מסווגים. הדברים שראה שם, סיפר ל"גרדיאן" בראיון שבשבוע האחרון הרעיד את העולם, הטרידו אותו. אחד המקרים שהטרידו אותו במיוחד היה סיפורו של בנקאי שווייצי, שסוכנות הביון האמריקאית רצתה לגייס כדי להשיג מידע חשאי. במטרה לגייס אותו, סוכני ה–CIA גרמו לו להשתכר ואז עודדו אותו לנהוג בעצמו הביתה. כשנעצר בגין נהיגה בשכרות, סוכן חשאי הציע לעזור לו, וכך הוא גויס. 
שש שנים לאחר מכן, אחרי שכבר עזב את ה–CIA, בפינה נידחת של מלון מירה היוקרתי בהונג קונג, עמד סנודן וחיכה לשלושה אנשים: הבלוגר והעיתונאי גלן גרינוולד, שמאז 2012 כותב עבור ה"גרדיאן"; אוון מקסקיל, גם הוא כתב של ה"גרדיאן"; ולורה פויטרס, אקטיביסטית ויוצרת סרטים תיעודיים, בעלת מומחיות ייחודית במינה בכל מה שנוגע לשיטות המעקב של הממשל האמריקאי - מומחיות שבגינה הוטרדה פעמים רבות על ידי סוכנים, חיילים ופקידי הגירה. 
את שלושת אנשי הקשר שלו, שאליהם הוא התכוון להעביר חומרים רגישים במיוחד - רגישים יותר מכל דבר שהודלף אודות הממשל האמריקאי מאז שדניאל אלסברג הדליף את "מסמכי הפנטגון" על מלחמת וייטנאם בשנות ה–70 - הנחה סנודן לעמוד בפינה מסוימת מאוד של המלון בהונג קונג ולבקש בקול רם במיוחד הכוונות לחלק אחר של המקום. רק אז, לפי ה"ניו יורק טיימס", משהשתכנע שהם בסדר, הוא הרשה לעצמו להופיע בפניהם, כשהוא מחזיק בידו קובייה הונגרית. 
סנודן, שנכון לשלשום פוטר מעבודתו כאנליסט בבוז אלן, קבלנית חיצונית של סוכנות הביטחון הלאומית האמריקאית ‏(NSA‏), אחרי שניצל את עבודתו בסוכנות כדי להדליף אלפי מסמכים מסווגים ביותר אודות המעקבים שביצעה הסוכנות אחרי אזרחים, היה קצת פרנואיד - אבל קשה להאשים אותו. אחרי הכל, לא רבים זוכים לראות למה בדיוק מסוגלות ידיו הארוכות של הממשל האמריקאי, ומעטים יותר מעזים גם לספר לעולם מה הם יודעים. 
עוד כתבות בנושא אלפי חברות מחליפות מידע עם סוכנויות הביטחון של ארה"ב 14.06.2013 | 22:20 ביהמ"ש סודי בארה"ב אילץ את יאהו להשתתף בתוכנית הריגול של הממשל 14.06.2013 | 22:04 אדוארד סנודן. החליט לספר מה הוא יודע על הממשל האמריקאי צילום: אי–פי אבל סנודן - שנמצא כעת במקום מסתור - אינו הפרנואיד היחיד שחש צודק מאי פעם בימים אלה. בימים האחרונים, בעקבות חשיפתה של תוכנית המעקב הסודית Prism שאספה מידע על אזרחים אמריקאים מחברות אינטרנט כמו גוגל ופייסבוק, המוני פרנואידים בארה"ב ובכל העולם מרגישים שהם ניצחו בוויכוח - אבל הפסידו במלחמה. לפתע, הביטוי "אורווליאני" לא נשמע מופרך אלא מציאותי להחריד, אחרי שקיומו של האח הגדול אומת באופן סופי. זאת הסיבה שמאז שנחשפה הפרשה זינקו מכירותיו של "1984", רומן המופת של ג'ורג' אורוול, ב–7,000% באמזון. 
גולשים רבים, שלא היו פרנואידים קודם לכן, החלו להרגיש שמישהו עוקב אחריהם. האינטרנט האהוב שלהם, המדיום הדמוקרטי שמשחרר אומות מדיכוי, שנותן אינספור במות להתבטא וליצור בהן, שהביא לעולם את פייסבוק, את ebay, את המחאות בטורקיה ובישראל ואת בלוגי החתולים, התברר לפתע כאקווריום ענק, מכשיר מעקב שכל מטרתו לנטר את צעדיהם. כעת, אפילו תמונות של חתולים כבר לא נראות כמו דבר תמים. 
הקשר הישראלי 
"היתה לי גישה מלאה לשמות של כל מי שעבד עבור ה–NSA, של כל מי שהשתייך לקהילת המודיעין ושל כל הסוכנים החשאיים ברחבי העולם. כל אנליסט, בכל זמן שירצה, יכול לסמן כל אחד. כשישבתי מול השולחן שלי, היתה לי סמכות לצותת לכל אחד - אתם, רואה החשבון שלכם, שופט פדרלי, אפילו נשיא ארה"ב", אמר סנודן בראיון הווידאו שפירסם ה"גרדיאן" השבוע, סרטון מטלטל בן 12.5 דקות, שבו הוא חושף כמה כוח הפקידה סוכנות הביון בידיו של אנליסט צעיר שעבד עבור קבלן חיצוני. "אם הייתי רוצה לפגוע בארה"ב", סיפר, "הייתי יכול פשוט לכבות את מערכת המעקב למשך אחר צהריים אחד".כמוהו עבדו עוד מאות אנליסטים, עם אותה גישה לאותם חומרים רגישים שיכולים להרוס את חייהם של אזרחים תמימים, במשרדיהן של בוז אלן וקבלניות עצמאיות אחרות של סוכנויות הביון בהוואי ובמקומות אחרים. 
סנודן הצליח לעורר סקנדל אדיר בכל קנה מידה. ה–NSA, סוכנות חשאית במיוחד שזכורה לאזרחיהן של מדינות שאינן ארה"ב בעיקר בזכות מונולוג בלתי נשכח שנשא מאט דיימון בסרט "סיפורו של ויל האנטינג", נחשפה לפתע בקלקלתה. שוב ושוב טענו בכירי ה–NSA בשנים האחרונות שהם אינם מצותתים לאזרחים אמריקאים. מנהל הסוכנות, ג'יימס קלפר, אפילו שיקר במארס במצח נחושה כשנשאל בעת שימוע בקונגרס "האם ה–NSA אוספת מידע מכל סוג שהוא אודות אזרחי ארה"ב?" והשיב בשלילה, טעות שבגינה קוראים כעת גופים שונים לפיטוריו ואפילו להעמדתו לדין. 
בן לילה הצליח סנודן, האנליסט שהודות לרשלנות ארגונית מדהימה של אחת מסוכנויות הביון החשאיות בעולם זכה לגישה לחומרים שבשום פנים ואופן לא היה צריך להיחשף אליהם, להסעיר את האומה האמריקאית, להביך את הממשל ולהסביר למיליוני אנשים עד כמה הם חשופים למעקב בתוך המחשבים והטלפונים שלהם. בדרך הוא הצטרף לליגה של בכירי המדליפים ששינו במעשיהם את הפוליטיקה ואת התרבות האמריקאית, בהם אלסברג וברדלי מנינג. עבור תומכי חופש המידע ואנשי המאבק למען הפרטיות, שעשרות מהם הפגינו למענו בשלישי, הוא גיבור. העובדה שעם משכורת שנתית של 200 אלף דולר, בת זוג ומשפחה תומכת היה לו הרבה להפסיד מההחלטה להדליף, העצימה אפילו יותר את הדימוי הציבורי שלו. בעיני הרפובליקאים ולא מעט דמוקרטים, לעומת זאת, הוא "בוגד", כפי שהגדיר אותו השבוע יו"ר בית הנבחרים הרפובליקני ג'ון ביינר. 
אלסברג, האיש שחשף את המסמכים החשובים ביותר הקשורים למלחמת וייטנאם וסבל בשל כך מנחת ידו של ממשל ניקסון, כתב בטור דעה שפורסם ב"גרדיאן" כי "לא היתה הדלפה חשובה יותר מזו של סנודן – אפילו לא ההדלפה שלי מלפני 40 שנה". אלסברג טען כי ההדלפה של סנודן חושפת "חלק ממה שמתברר כהפיכה שלטונית נגד החוקה האמריקאית". "ארה"ב, כמובן, היא לא מדינת משטרה", כתב אלסברג, "אבל בהתחשב בהיקף הפלישה לפרטיותם של אנשים, אפשר לומר שהתשתית האלקטרונית והחוקית המלאה הדרושה לקיומה של מדינה כזאת כבר קיימת". 
קשה לתאר את המבוכה שאחזה בממשל האמריקאי בשבועיים האחרונים בעקבות החשיפות של סנודן. אובמה, שנבחר לפני שמונה שנים על בסיס מצע של שלום וחירויות הפרט ואפילו זכה בשל כך בפרס נובל לשלום, היה צריך גם כך להתמודד בחודשים האחרונים עם העובדה שכנשיא הוא דווקא אחראי ללא מעט הפרות של זכויות אדם וזכויות אזרח, מחיסולים באמצעות מל"טים באפגניסטן ועד למתקפה חסרת תקדים נגד חושפי שחיתויות ומדליפים בוושינגטון הבירה, שהובילה למעקב לא חוקתי אחר אזרחים ולמספר שיא של תביעות בגין עבירות ריגול. כעת, אפילו גדולי תומכיו יוצאים נגדו. האגודה לזכויות המזרח בארה"ב (ACLU) הגישה תביעה ייצוגית נגד הממשל, בטענה ש-Prism אינה חוקתית. "הממשל איבד לחלוטין את אמינותו בכל מה שנוגע לסיפור הזה", כתב בשבוע שעבר ה"ניו יורק טיימס" במאמר מערכת שהוקיע את אובמה ואת החירויות שלקח ממשלו בשם המאבק בטרור. 
אבל סנודן לא הביך רק את הממשל, אלא בעיקר את חברות האינטרנט. תשע מתוכן במיוחד: פייסבוק, גוגל, AOL, אפל, מיקרוסופט, פיי־טוק, סקייפ, יאהו ויוטיוב, שלפי המסמכים שהדליף סנודן שיתפו פעולה עם Prism ומסרו פרטים על משתמשיהן. ענקית הטלקום ורייזון סובלת גם היא ממשבר תדמיתי, לאחר שמסמכים סודיים חשפו כי הממשל דרש ממנה להעביר את המידע הקשור לשיחות שביצעו לקוחותיה בתוך ארה"ב ובמדינות זרות. המבוכה שנגרמה לענקיות האינטרנט היתה כה גדולה, עד שהן ביקשו רשות לחשוף יותר פרטים על מערכת היחסים ביניהן לממשל, בניסיון להסביר את שיתוף הפעולה מצדן. 
גם בישראל מעוררת הפרשה לא מעט מבוכה, על רקע דיווחים ושמועות, בין היתר ב"ביזנס אינסיידר", כי תוכנית המעקב של ה–NSA מבוססת על הטכנולוגיה של שתי חברות ישראליות: ורינט וקומברס, שלפי דיווח במגזין Wired מאפריל 2012 סייעו ל–NSA בציתותים ובהאזנות סתר. 
עיתונאי ה"גרדיאן", גלן גרינוולד, שראיין אותו צילום: אי–פי האינטרנט נשאר מערב פרוע 
יותר מהמבוכה לממשל או לענקיות המדיה החברתית, שתחלוף בסופו של דבר, משמשת פרשת Prism כהוכחה נוספת לכך שגולשי האינטרנט חשופים מכל כיוון להפרות של פרטיותם. מצד אחד, החברות הגדולות כמו פייסבוק וגוגל כורות את הנתונים האישיים שלהם ואת הרגלי הגלישה שלהם ולאחר מכן מוכרות אותם לכל המרבה במחיר, ומצד שני אותן חברות מוסרות את כל המידע אודותיהם לממשלות, שמנהלות מעקב משלהן. 
20 שנה בדיוק אחרי שנולד, האינטרנט הוא עדיין אזור נטול חוק ונטול פיקוח, מערב פרוע שבו לאיש אין זכויות על הרכוש שלו או על המידע האישי שלו. מוקדם יותר השנה גילו אלפי משתמשי קינדל את העובדה הזאת באופן אירוני במיוחד, כשהעותקים הדיגיטליים של "1984" שרכשו הוסרו ממכשיריהם ללא כל הודעה על ידי אמזון, בשל סכסוך בינה לבין ההוצאה. 
ב–20 השנים האחרונות נסחפו מאות מיליונים ברחבי העולם באשליית החופש באינטרנט. הגעת המדיה החברתית חיזקה את אותה אשליה שבעתיים. אירועים כמו "המהפכה הירוקה" באירן, המהפכה במצרים והמחאה בטורקיה, שאורגנו באמצעות טוויטר ופייסבוק, הפכו רבים מאתנו לחסידיה של הדת הדיגיטלית החדשה, שמאמינה שהעולם נהפך לדמוקרטי יותר בזכות האינטרנט. חסידיה של אותה דת מתעלמים מכך שהמקדם העיקרי של אותה טענה - "האינטרנט מקדם את הדמוקרטיה" - הוא הממשל האמריקאי, שלפי החשיפות האחרונות משתמש באינטרנט ככלי למעקב קל ונטול ביורוקרטיה אחר אזרחים. זה הצד האפל של מהפכת הטוויטר: היכולת שלנו לתקשר זה עם זה התקדמה בצעדי ענק, אך גם היכולת של ארגונים שונים לעקוב אחרי מה שאנחנו עושים ולדאוג שלא נחצה את הגבול. במלים אחרות, ייתכן שהכלוב שלנו גדל ונהפך למואר יותר - אבל הוא עדיין כלוב. 
הבעיה הגדולה ביותר היא שלגולשים, לפי כל הראיות, פשוט לא אכפת. הם המשיכו לנהור לפייסבוק לאחר שערוריית ביקון - סקנדל שהתעורר ב-2009, כשמערכת הפרסום המקוון של פייסבוק עקבה אחרי הפעילות של משתמשיה באתרים אחרים ודיווחה לחבריהם על רכישות שביצעו - ולאחר כמה שערוריות דומות לה. הם ממשיכים למסור את פרטיהם לגוגל ולחברות אחרות, אף שהם יודעים - או לפחות צריכים לדעת - שאיש אינו מגן על הפרטים שלהם מעיניים בולשות מסחריות או ממשלתיות, ואף שהם שומעים השכם וערב שמכירת המידע האישי שלהם היא הדרך שבה אנשים כמו מארק צוקרברג ולארי פייג' עושים כסף. 
לפי סקר שערך "וושינגטון פוסט" השבוע, בשיתוף עם מכון המחקר פיו ‏(Pew), %65 מהאמריקאים מגדירים את תוכנית המעקב של ה–NSA "מתקבלת על הדעת". 45% אפילו מאמינים שצריך לאפשר ל–Prism להמשיך לפעול. רובנו פשוט מעדיפים להניח שלעולם לא נהיה מושאיה של חקירה ביטחונית, כך שאין טעם לדאוג אם הפרטים שלנו חשופים. האמת המצערת היא שהפרטיות בארה"ב - וכתוצאה מכך גם בשאר העולם - נמצאת תחת מתקפה מתמדת כבר יותר מעשור, ובקרב הזה הציבור ‏(שלא מודע ברובו לכך שמישהו נאבק בו‏) מפסיד. 
מערכת דומה ל–Prism, אך הרבה יותר נרחבת ומקיפה, פותחה בפנטגון מאז 2002. התקפות הטרור של ה–11 בספטמבר, שהובילו לחוק הפטריוט (PATRIOT) שהעניק לממשל סמכויות נרחבות למעקב ומעצר של אזרחים חשודים בטרור ללא צו, אמנם היו יריית הפתיחה, אך התהליך החל מוקדם יותר - כבר עם המצאתן של הקוקיז, אותם קבצים זניחים למראה שמאפשרים לחברות ולארגונים לעקוב אחרי משתמשי אינטרנט ולבנות פרופיל שלהם לפי הרגליהם המקוונים. היעדר פרטיות הוא חלק מהעיצוב של האינטרנט, והוא מוטמע בה. עם הולדתה של פייסבוק וכניסתה של המדיה החברתית למיינסטרים, המהפך הושלם: כיום אנחנו מוסרים את הפרטים שלנו מרצוננו החופשי. 
פדריקו זנייר ראה את האור: כסטודנט ניו־יורקי שידע שגם כך הוא נתון למעקב מתמיד של חברות ברשת, הוא החליט להפסיק להילחם ולמכור את המידע האישי שלו ישירות למפרסמים. במשך 50 יום תיעד זנייר כל אתר שבו ביקר, כל צ'אט מקוון שניהל, כל מוצר שרכש ברשת. כל חצי דקה הוא צילם את עצמו משתמש במחשב. את המידע האישי הזה הוא מוכר לחברות שיווק תמורת 250 דולר, או 2 דולרים ליום. רוצים לדעת משהו עליו? תשאלו. רק תשלמו קודם. 
זנייר לא באמת חשב שחברות השיווק יתפתו ויקנו ישירות את המידע האישי שלו ‏(אם כי יותר מ–100 איש רכשו חלק מהמידע דרך קיקסטארטר‏). הפרויקט שלו היה רק חלק מתזה שהגיש לאוניברסיטת ניו יורק. אבל במידה רבה, הוא מסמן עבורנו את הקצה של התהליך שאנו עוברים כיום, שעה שאנחנו משילים מרצון עוד ועוד משאריותיהן של חומות הפרטיות ומתמסרים לחלוטין לעיניהם הפקוחות של מי שמתבוננים בנו, יהיו מי שיהיו. 
עתידו של סנודן, האיש שנקם בדרכו את נקמתם של האזרחים הפשוטים והראה למצותתים מה התחושה כאשר סודותיהם הכמוסים נחשפים בפומבי, ככל הנראה לא יהיה טוב. בראיון ל"גרדיאן" הוא טען שהוא יודע זאת, ושהוא מוכן לסבול בעבור אמונותיו. ה–NSA נחוש למצוא אותו ולהעמידו למשפט, כפי שנעשה למנינג, והוא לא יוכל להסתתר עוד זמן רב - אלא אם ימצא מקלט במדינה שאין לה הסכם הסגרה עם ארה"ב כמו רוסיה, שכבר הציעה לו מקלט מדיני, או אם היעדרותו מרמזת על כך שהוא כבר נתפס. גם אם יחיה, סנודן - שעזב שכר של 200 אלף דולר בשנה, בת זוג ומשפחה - לעולם לא יוכל לקבל את חייו בחזרה. הוא חשף את קרביה של המערכת, את הברגים שמפעילים אותה, ופירסם את השרטוטים לעיני העולם כולו. אם המציאות שבה אנחנו חיים היתה הסרט "העולם של טרומן", סנודן היה האיש שאומר לטרומן שחייו אינם אמיתיים ושמישהו צופה בכל דבר שהוא עושה. 
סנודן, ששמר על שתיקה מאז שחשף את עצמו ב"גרדיאן", שבר שלשום את שתיקתו בראיון לעיתון "סאות' צ'יינה מורנינג פוסט". סנודן, שקיים את הראיון ממקום מסתור בהונג קונג, הסביר את היעדרותו בכך שהוא יצטרך להימלט מרשויות החוק האמריקאיות, וסיפר כיצד במשך ארבע שנים העסיק הממשל האמריקאי 61 אלף האקרים שיפרצו למחשבים בהונג קונג ובסין. לאחר מכן אמר סנודן כי ארה"ב לוחצת על הונג קונג לממש את הסכם ההסגרה ביניהן ולהסגיר אותו. "אני לעולם לא ארגיש בטוח", אמר סנודן. "אבל אי אפשר לומר את האמת לבעלי הכוח מבלי לקחת סיכון". הנחמה היחידה שלנו היא שאם גם סוכנות הביון הבכירה בעולם לא מצליחה לעקוב אחרי העובדים שלה, כנראה שכולנו מוגנים יחסית. 
עיתונים בעולם מדווחים על פרשת סנודן צילום: רויטרס