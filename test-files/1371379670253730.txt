דו"ח בכנסת: "מבנה הבעלויות בתקשורת עלול לגרום לסיקור לפי אינטרס בעל השליטה" - מדיה ושיווק
"לאחזקות האלכסוניות בשוק התקשורת יש סכנות, בהן מניעת חשיפה ציבורית של עניינים הנוגעים לבעל השליטה, לרבות הימנעות מפרסום כתבות תחקיר העלולות לפגוע בעסקיו"   (10)   "התשואה על ההשקעה בכלי התקשורת בישראל נמוכה יחסית, ולעתים אף שלילית. מצב זה עשוי להוביל לבעלות על עיתונים ועל כלי תקשורת לא רק בגין שיקולי רווח או רצון ליצור עיתונאות מקצועית, אלא גם בשל שיקולים אחרים, הקשורים לפעילות עסקית נוספת שיש לאותם בעלים, במטרה להשפיע על דעת הקהל והדיון הציבורי או למנוע דיון ציבורי בהקשר של פעילות זו" - כך קובעים חוקרי מרכז המחקר והמידע של הכנסת (ממ"מ) בדו"ח מעודכן על הריכוזיות בתקשורת, שהוגש לחברי ועדת הכספים של הכנסת לקראת הדיון בחוק לצמצום הריכוזיות. 
מחברי הדו"ח, תמיר אגמון ועמי צדיק, כותבים בתחילתו כי "ריכוזיות גבוהה מדי בשוק התקשורת ובעלות של קבוצות עסקים על כלי תקשורת שונים עשויות לפגוע בחופש הביטוי ולגרום לעיוות בסיקור החדשות". 
בדיון שהתקיים בכנסת באחרונה, התבטא בעניין גם הממונה על ההגבלים העסקיים, דיוויד גילה, שאמר כי יש למנוע מקונצרנים גדולים במשק מלהשקיע בכלי תקשורת .
מהדו"ח עולה כי מבנה שוק התקשורת הנוכחי בישראל כולל בעלויות צולבות, כלומר בעלות על כמה כלי תקשורת במקביל, ובעלויות אלכסוניות - בעלות על כלי תקשורת ועל עסקים אחרים במקביל. 
עידן עופר, מבעלי החברה לישראל, צים ורשת, זכיינית בערוץ 2 צילום: אלי הרשקוביץ לפי הדו"ח, שמונה קבוצות עסקים במשק יש גם אחזקות בכלי התקשורת, מתוכן לארבע יש גם בעלות על נכסים פיננסיים. שש מתוך קבוצות העסקים שמחזיקות בכלי תקשורת הן בעלות שליטה בלפחות מונופול אחד במשק הישראלי. המבנה הזה נגרם, לפי הדו"ח, משלוש סיבות עיקריות: שיעור ההוצאה לפרסום מהתוצר בישראל נמוך בהשוואה למדינות המפותחות; המשק הישראלי הוא ריכוזי יחסית; ובשוק האשראי בישראל יש רמת ריכוזיות גבוהה. 
בדו"ח נמנים בעלי גופי התקשורת שמחזיקים כלי תקשורת נוספים, בהם קבוצת פישמן ("גלובס" ו"ידיעות אחרונות"), אביב גלעדי (רשת ו-RGE המפעילה ערוצים בכבלים ובלוויין), דוד בן בסט (רדיוס ורדיו לב המדינה), אלי עזור (ערוצי צ'רלטון, רדיו ללא הפסקה, רדיו 99FM, "ג'רוזלם פוסט" ו"סופהשבוע"), קבוצת ויסמן בירן (רדיו ללא הפסקה ורדיו 99FM) וצבי שלום (רדיו גלי ישראל ורדיו תל אביב). 
בעלויות צולבות כאלה, לפי הדו"ח, עלולות לגרום לפגיעה בחופש הביטוי וצמצום מגוון הדעות, יצירת דעת קהל שלילית כלפי גורמים פוליטיים או עסקיים משיקולים של בעל השליטה בכלי התקשורת; היעדר הפרדה בין הון לשלטון, ופגיעה בתחרות בתחום התקשורת. 
הבעלויות האלכסוניות בשוק התקשורת, כלומר אנשי עסקים שמחזיקים גם גופי תקשורת וגם נכסים ריאליים או פיננסיים, עשויה להיות חמורה יותר, ואף יש חשש ל"ניסיון לעצב את דעת הקהל לפי אינטרסים כלכליים של בעל השליטה". 
הדו"ח מפרט את הבעלויות האלכסוניות בישראל: משפחת עופר ואודי אנג'ל (רשת, החברה לישראל, צים ומזרחי טפחות), אליעזר פישמן ("גלובס", "ידיעות אחרונות", כלכלית ירושלים, חברת הדלק טן, אחזקות נדל"ן, קמעונות ותקשורת), מוזי ורטהיים (קשת, החברה המרכזית למשקאות ומזרחי טפחות), יוסי מימן (ערוץ 10 ואמפל), שאול אלוביץ (yes, בזק ויורוקום), יצחק תשובה (קשת, קבוצת דלק והפניקס), מיכאל שטראוס (רשת ושטראוס) ולב לבייב (ערוץ 9 ואפריקה ישראל). 
לפי הדו"ח, לאחזקות האלכסוניות בשוק התקשורת יש סכנות רבות, בהן "יכולת של בעלי השליטה להציג מצגים מוטים לצורכי שיווק של עסקים אחרים" או "מניעת חשיפה ציבורית של עניינים הנוגעים לבעל השליטה, לרבות הימנעות מפרסום כתבות תחקיר העלולות לפגוע בעסקים אחרים שלו או בעסקים הקשורים אליו". 
הדו"ח גם מצביע על סכנה כי הבעלויות האלכסוניות עלולות לגרום ל"סיקור חדשותי מוטה של תהליכים כלכליים שבהם יש לבעל השליטה אינטרס - כגון התנגדות לרפורמה אשר תביא להקטנת הרווחיות בענף שבו יש לבעל השליטה עסק". עוד כותבים מחברי הדו"ח כי עלול להיווצר מצב שבו בעלי כלי התקשורת יביאו ל"הפחתת התחרות בעסקיו האחרים של בעל השליטה, למשל על-ידי תיאור שלילי של עסקים המתחרים בעסקים של בעל השליטה ויצירת מנוף הרתעה כלפי מתחרים". 
מוזי ורטהיים, מבעלי קשת (ערוץ 2), החברה המרכזית למשקאות ומזרחי טפחות צילום: מוטי מילרוד בעיה נוספת היא ניגוד העניינים שעלול להיווצר בין האינטרס להוריד את ההוצאה על פרסום ולשמור על רמת מחירים נמוכה בכלי התקשורת לטובת הנכס הריאלי, לבין האינטרס של גוף התקשורת להרוויח יותר. 
אחת הסיבות העיקריות להיווצרות של בעלויות אלכסוניות, לפי הדו"ח, היא שוק הפרסום המצומצם בישראל. לפי הדו"ח, "ההוצאה על פרסום בישראל ביחס לתוצר נמוכה במידה ניכרת מההוצאה במדינות המפותחות, ועל כן מרחב המחיה הכלכלי מצומצם יחסית ויש תמריץ לריכוז בעלויות ולבעלויות צולבות בשל יתרונות לגודל". 
מנתונים שהוצגו בדו"ח עולה כי מהנתונים בטבלה עולה כי סך ההוצאה על פרסום בישראל ירד בשיעור ריאלי של 18.2% בשנים 2004 עד 2012, בעוד שהתוצר המקומי הגולמי עלה בשיעור ריאלי של 40.9%. המשמעות היא שחלה ירידה חדה במשקל ההוצאה לפרסום מהתוצר – מכ-0.63% בשנת 2004 לכ-0.36% בשנת 2012, פחות ממחצית מהיחס בחלק מהמדינות המפותחות בעולם. 
הסיבות להתכווצות של שוק הפרסום, לפי הדו"ח, הן מצד אחד כשלים בשוק הפרסום עצמו, כמו דמי תיווך גבוהים של סוכני הפרסום, ומנגד ריכוזיות הכלכלה והאשראי בישראל שאינה מעודדת תחרות. 
מחברי הדו"ח ממליצים לחברי הכנסת על כמה קווי מדיניות אפשריים, בהם רגולציה מחמירה על בעלויות אלכסוניות של הבעלים של כלי התקשורת; רגולציה על הבעלויות על העיתונות הכתובה, כולל גילוי נאות תקופתי של הבעלות ושל אינטרסים כלכליים אחרים של הבעלים; יישום הרגולציה של בעלויות צולבות גם לאתרי האינטרנט; רגולציה בשוק הפרסום, כמו התערבות בתחום עמלות היתר; עידוד שוק כלי התקשורת באמצעים שונים, כמו מע"מ מופחת על רכישת עיתונים והקלות במיסוי; פעילות לחיזוק העיתונות באמצעות תקציבים מהאינטרנט, בדומה לכספים ששילמה גוגל בצרפת לכלי התקשורת; וחיזוק השידור הציבורי. 
עוד כתבות בנושא גילה מטיל פצצה: להגביל הגודל של קונצרנים רב ענפיים ולאסור עליהם להשקיע בתקשורת 21.05.2013 | 12:21