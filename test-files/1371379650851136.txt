אופיר הראל בונה מטוסים בחצר האחורית
אופיר הראל (41) הוא מסוג האנשים שאפשר רק להתקנא בהם: אנשים בעלי תחביבים תובעניים הגוזלים שנים מחייהם (בזמן מצטבר), כשמדובר בעיסוק המנתב את כל האנרגיות והלחצים שלהם מחיי היום יום למשהו יצירתי שמהווה עבורם עולם ומלואו. במקרה של הראל המדובר על בניית דגמי ענק של מטוסים הקרויים בשפה המקצועית Giant Scale , והם כה גדולים עד שהוא נאלץ לשים את חלקם בחצר ביתו. 

  "אני בונה כבר 10 שנים אבל מחובר לענף התעופה הרבה יותר מזה", מודה הראל כשאנו מצטופפים בסדנא שלו שעמוסה בדגמי ענק.  המקום כה צר ואני חושש שמא אפיל את אחד המטוסים. "אל תדאג", צוחק הראל, "החשש מנזק מלווה אותי מהרגע שאני מביט בלוח שרטוט ועד שהמטוס מוכן, כי אני יודע שבסופו של התהליך הבנייה, שלעיתים לוקח ארבע שנים,  המטוס ימריא לאוויר ויש סיכוי לא קטן שהוא יחזור כערימה ענקית של קיסמי שיניים". 

  
  צילום: אוהד קינר עריכה: מישל דור 

  ואופיר הראל יודע על מה הוא מדבר:לפני מספר שנים מטוס ה B-29 שבנה בעמל רב התרסק כבר בטיסת הביכורים שלו, מה שלא עצר את יוצרו לבנות מטוס חדש טוב יותר. "ראשית אני לא זה שמטיס, אני נהנה מהבנייה ולא מעורב כלל בנושא של הטיסה עצמה, אבל אין מה לעשות, התחום כמעט שלא מוכר בארץ ואם אני לא אתן יחד עם עוד חברים את ה-Show האמיתי איש לא ידע כלל עם מה אנחנו מתעסקים". 

  התחביב לא רק גוזל זמן, אלא גם יקר מאוד.  הראל עובד לפרנסתו בהתקנות של ציוד משרדי, כשלדבריו המשכורת טובה, אבל חלק ניכר ממנה זורם לתחביב. לשאלה אם הוא מתכוון להפסיק, הוא עונה: "תגיד שאני שרוט, שאין לי חיים - אבל אני הרבה יותר מאושר מהרבה אנשים שאני מכיר. אני יושב ימים ולילות עם המטוסים שלי ונכון להיום זה האושר שלי- מצאתי לי תחביב בתחום שעושה אותי מאושר ואני שלם עם בחירתי". 

  מי שרוצה ללמוד עוד מוזמן ליצור קשר עם אופיר הראל: offir.harel@gmail.com