מהי זכות ההצטרפות למכירה? - שוק ההון
Tag Along Rights היא זכות שבעלי מניות מיעוט נוהגים לדרוש כשהם משקיעים בחברה מסוימת ■ כך מוקנית להם האפשרות להצטרף לבעלי המניות הגדולים כשאלה יחליטו למכור את מניותיהם לגוף שלישי     Tag Along Rights היא זכות הצטרפות למכירה. זוהי זכות שבעלי מניות מיעוט נוהגים לדרוש כשהם משקיעים בחברה מסוימת. כך מוקנית להם האפשרות להצטרף לבעלי המניות הגדולים כשאלה יחליטו למכור את מניותיהם לגוף שלישי. הזכות הזאת מעוגנת בדרך כלל כחלק מחוזה ההשקעה. 
הדרישה נועדה להגן על בעלי מניות המיעוט מנטישה של בעלי השליטה. הם לא חייבים לממש את הזכות הזאת אם הם חושבים שיוכלו בעתיד לקבל מחיר גבוה יותר על חלקם בחברה. 
סעיף זכות ההצטרפות הוא כמעט סטנדרטי בחוזי השקעה של קרנות הון סיכון בסטארט־אפים טכנולוגיים. מנהלי הקרנות מעריכים ששווי החברה שבה הם משקיעים נגזר מכשרונו של היזם שהקים אותה, מהידע שיש לו ומיכולתו להוביל את החברה קדימה. הם מעוניינים לקשור את גורלם בגורלו, ולהבטיח שאם היזם ושותפיו ירצו למכור את מניותיהם יוכלו גם הם להצטרף אליו ולבצע אקזיט. 
אלא שלפעמים גם מחזיקי מניות הרוב זקוקים להגנה מפני כוחו של המיעוט. לשם כך הם דואגים להכניס לחוזה השקעה סעיף שנקרא Drag Along Rights שמשמעותו היא שהם יוכלו לחייב את בעלי מניות המיעוט למכור את מניותיהם יחד עמם. 
הודו אנשי עסקים צילום: גטי אימג`ס הסעיף נחוץ שכן שלפעמים הרוכש מעוניין לרכוש שליטה מלאה בכל המניות, ואינו מעוניין להשאיר בעלי מניות קטנים בחברה. ללא סעיף כזה מקבלים בעלי מניות המיעוט כוח שמאפשר להם ללחוץ ואולי להוציא מבעלי השליטה תנאים טובים יותר במכירה. 
שני הסעיפים יחד אמורים להבטיח שהאינטרסים המנוגדים שנוצרים לפעמים בין בעלי מניות הרוב ובעלי מניות המיעוט לא יכשילו עסקה פוטנציאלית. הם אמורים להבטיח שכל בעל מניות יקבל מחיר זהה ותנאים שווים בעת העסקה.