המניות בעלות התנודתיות הנמוכה מעניקות למשקיעים ביטחון מדומה - MarketMoney
ההתגודדות של משקיעים בשנים האחרונות סביב קבוצת מניות שנחשבות לבטוחות יחסית נובעת מהרצון הנואש לתשואה בסביבת הריבית הנמוכה ■ כך נוצרים עיוותי מחירים ועיוורון לסיכון - שעלול להתממש כאשר טעמי המשקיעים ישתנו     באחד הפרקים בעונה הראשונה של סדרת הטלוויזיה האמריקאית "הומלנד" מתואר ניסיון להתנקש בסגן נשיא ארה"ב. צלף הממוקם על גג בניין סמוך יורה לעברו, ומחטיא. 
על פי הוראות הבטיחות רצים סגן הנשיא ופמלייתו אל תוך מבנה ונועלים את עצמם בחדר ביטחון עם דלת פלדה. הם לא יודעים שאחד מאנשי הפמליה שלהם הוא סוכן כפול, ושהוא נושא על גופו חגורת נפץ. הצופים, שיודעים זאת, מבינים מיד שהמקום הבטוח ביותר כביכול נהפך בעצם למסוכן ביותר. 
מאז המשבר הפיננסי של 2008, פרקטיקת ניהול הסיכונים אצל משקיעים מוסדיים פועלת על פי מכניקה דומה למדי. כמעט כולם מעוניינים ליהנות מתשואות, אך רוצים במקביל לנטרל סיכון הנובע מחוסר יציבות של הכלכלות. מה עושים המשקיעים? מחפשים חוף מבטחים בסקטורים הנחשבים ליציבים יותר. 
ככל שהופנמה סביבת הריבית הנמוכה גברה תופעה זו והלכה. לצד חיפוש אחר ביטחון החלו משקיעים לחפש גם חלופות לאג"ח. הם חיפשו זאת בין השאר דרך השקעה בתעודות סל וחוזים עתידיים על מדדים. 
חדר מסחר בבורסת פרנקפורט, בורסה צילום: בלומברג כתוצאה ממגמה זו נוצר מצב המוגדר בשוק כ"התגודדות" ‏(Crowding‏). המשמעות היא שבמניות מסוימות ובמדדים מסוימים מספר המשקיעים גבוה מהפרופורציה הסבירה. במקביל ישנן מניות אחרות בסקטורים אחרים שמהן המשקיעים מתעלמים כמעט לגמרי. מה יקרה למניות ולמדדים אלה כשתשתנה תפישת הסיכון אצל המשקיעים? 
השאלה הזאת מעניינת במיוחד בכל הקשור למניות שעלו יפה רק בשל היותן משויכות לתחום אופנתי ספציפי, ללא קשר לטיב החברה, למוצריה או למנהליה. דוגמה מעניינת לכך היא תעודת הסל SPLV.US‏ (S&P Low Volatility‏). התעודה עוקבת אחר מדד הכולל את 100 החברות עם סטיית התקן הנמוכה ביותר במדד 500 S&P. אחת לרבעון מעדכנים מנהלי המדד את מרכיביו על פי הקריטריון של סטיית התקן הנמוכה. 
תעודת הסל העוקבת אחר המדד הושקה באמצע 2011, ומאז החזירה תשואה של 33.3% - לעומת 27.7% שקיבלו המשקיעים ב–500 S&P. מחצית מההפרש נוצרה מתחילת 2013 ‏(מה שמעיד על התגברות התופעה‏). ואולם, אם בודקים את התנהגות המדד בחודש האחרון מגלים כי הוא דווקא ירד ב–3%, בעוד מדד 500 S&P ירד בפחות מ–0.5%. כלומר הפער עד לפני חודש היה הרבה יותר דרמטי. נראה כי טעמי המשקיעים השתנו. 
עדות נוספת לתופעת ההתגודדות בחברות "לא מסוכנות" ניתן למצוא כשמשווים את מכפילי הסקטורים השונים. אמנם עליית מכפילים התרחשה כמעט בכל הסקטורים, בעיקר בשל העובדה שמחירי המניות עלו ללא שינוי משמעותי ברווחי החברות, אך ישנם סקטורים שבהם עליית המכפילים היתה דרמטית יותר ‏(פארמה, מוצרי צריכה בסיסיים וחברות שירותי חשמל ומים‏). 
כמו כן חל מהפך אל מול סקטורים מוטי צמיחה כמו כימיקלים וטכנולוגיה, שעד 2008 נסחרו במכפילים גבוהים יותר ואילו עתה נסחרים במכפילים נמוכים מהותית מאלה הנחשבים לבטוחים. נראה לנו סביר שמניה בטוחה יותר תקבל תמחור יחסי גבוה יותר, אך רק עד גבול מסוים. 
העיוות מתגבר גם בתוך הסקטורים הנחשבים לבטוחים, כשרואים כי רוב החברות נסחרות בתמחור דומה. האם ייתכן שאין כל הבדלים בין החברות באותו ענף - לא באיכות ההנהלה, לא באיכות המוצרים, לא במיצוב ולא ביכולות האסטרטגיות? קשה להאמין. 
המרדף אחר ביטחון באמצעות תעודות סל וההנחה שמניה יכולה להיות בטוחה כמו אג"ח יצרו עיוותים אדירים. מה יקרה למניות ולאג"ח כשהריבית תעלה, או כאשר טעמי המשקיעים ישתנו בחדות? ה–SPLV יהפוך מ–Low Volatility ל–Losing value. לטעמנו הגיע הזמן לחזור ולבחור מניות על סמך קריטריונים של איכות ופוטנציאל צמיחה, ולא רק על סמך ניהול סיכונים מדומה. 
רן שחם הוא מנכ"ל משותף ומנהל הנוסטרו באלטשולר שחם. יותם עירוני הוא אנליסט. חברות בקבוצת אלטשולר שחם עשויות לסחור או להחזיק בניירות ערך המוזכרים בכתבה. אין לראות בכתוב ייעוץ השקעות או המלצה לרכישה או מכירה של ניירות ערך. התיק המנוהל הוא וירטואלי