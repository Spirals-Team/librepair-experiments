רציו: הסכם תפעול משותף עם אדיסון ב"נטע" ו"רועי"
שותפות רציו דיווחה הבוקר כי חתמה על הסכמי תפעול משותף עם אדיסון בכל אחד מהרישיונות "נטע" ו"רועי". לפי ההסכמים מונתה, בין היתר, אדיסון כמפעילת הרישיונות.
רציו מחזיקה 70% מהזכויות ב"נטע" ו"רועי", אדיסון ב-20% והזדמנות ישראלית ב-10%.
אדיסון, חברת בת של EDF, תאגיד האנרגיה הלאומי של צרפת, נחשבת למפעילת קידוחים בליגה של נובל אנרג'י, שנהנתה עד היום מהגמוניה מוחלטת בשוק הישראלי. אחר רצף הכשלונות והאכזבות בקידוחים של שחקנים חדשים בענף חיפושי הנפט והגז מסתמנים "נטע" ורועי" כתקווה הגדולה האחרונה ליצירת תחרות של ממש מול שליטתן של קבוצת דלק ונובל אנרג'י. שני הרישיונות הנמצאים בשטח היתר החיפושים לשעבר "גל" הנמצא דרומית מערבית לרשיונות "רחל" ו"עמית" שבהן התגלה מאגר לוויתן.

פוטנציאל הגז של הרישיונות הוערך בכ-3 טריליון רגל מעוקב (TCF) לפחות, על-פי מידע שפורסם בעבר על-ידי "גלובס" - אך הוכחש על-ידי בעלי הזכויות ברישיונות. אומדנים אחרים נוקבים בכמויות גז גדולות בהרבה.