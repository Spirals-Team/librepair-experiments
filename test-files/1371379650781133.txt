בא לו קוקה קולה, אבל לא לשתות
ראשית, הרשו לי לפתוח בווידוי אישי: מבול המיילים שזורם לעברי מכיוון האספנים הוא אין סופי, ולעיתים מתרחשות תקלות ואני שוכח לענות למיילים. זה בדיוק מה שקרה לי האספן נסטור קירצ'וק ממודיעין, שנזנח בגלל שהכותרת שלו היתה: "אני אספן של 'קוקה קולה', מאחר שאספן שכזה בשם רונן ליפסקי כבר צילמתי, ומסיבה זו התמהמהתי בתשובה. 
  
כשקירצ'וק התעקש שוב שאצלם את האוסף שלו, עניתי לו בביטול שכבר היה לי אספן שכזה, אבל לאחר שטרח והתקשר להסביר לי שאמנם מדובר באותו המותג אבל האוסף שונה לחלוטין, ביקשתי וקיבלתי תמונות. כשהגיעו הראשונות מצאתי עצמי מחייג לצלם ואמרתי לו להתכונן לנסוע למודיעין. 

  
  צילום: שי רוזנצוויג, עריכה: מישל דור 
"המותג של האוסף שלי הוא המלה הכי מוכרת בעולם כולו", אומר לנו קירצ'וק (49) כשאנחנו מביטים באי אמון באוסף הענק. "אתה יכול ללכת בכל מדינה בעולם, וגם אם אתה לא יודע מילה אחת בשפה המקומית - תגיד 'קוקה קולה' - ישר יבינו על מה אתה מדבר כשגם הלוגו יהיה ברור אף על פי שייראה לך כמו כתב חרטומים. אצלי הכל החל כאשר ב-1987 נסעתי לתל אביב, וראיתי ב'לונדון מיניסטור' פוסטר ענק של מאות מוצרי המותג שהם לא פחיות ובקבוקים. באותו רגע החלטתי שאני יהפוך את התמונה למציאות שלי, וזה בדיוק מה שקרה." 

  
באוסף של קירצ'וק ניתן למצוא כאלפיים פריטים ביניהם דגמי מכוניות, בובות של שחקני כדורגל וכמובן את האוהדים עצמם, אלבום של כרטיסי טלפון, קופסה מקורית עם עשרות יו-יואים, מצתים רבים הנושאים את שם המותג, קלפי אספנות רבים ולצידם קלפי משחק רגילים, כדורי שלג, בקבוקי פלסטיק, קופסאות פח, בקבוקי עיצוב מיוחדים למשחקי מונדיאל, צעצועים נדירים שעדיין עובדים, גרביים, בובות חביבות השייכות למשפחה אחת ומצד שני בובות מושקעות ביותר האוחזות את המותג, והרשימה פשוט אין סופית – כשעל הכל מפקד האספן הגאה. 
  
"האמת שרוב האוסף במחסן כי זה הוציא את אשתי מדעתה והיא הציבה אולטימטום: או היא או האוסף", מספר קירצ'וק, "אז נכנעתי. אבל החלום שלי הוא שכל האוסף יהיה נחלת הציבור בכך שהוא יוצג בוויטרינות בבית קפה או במקום עסק אחר, אבל לאחר שהחברה עצמה התייחסה אלי בזלזול ועשתה לי טובה בכלל שדיברה עימי - נראה לי שאני אאלץ לעשות זאת לבד". 

  אז אם יש לכם איזה בית עסק מעניין וסכום לא מבוטל להשקיע בוויטרינות ייעודיות לאוסף, נסטור ישמח לשמוע מכם במייל שלו nestordiego100fm@gmail.com ואם אתם אספנים הוא ישמח לא פחות. 

  
יש לכם אוסף מעניין ואתם רוצים לפרסם אותו? שילחו מייל עם הפרטים שלכם לאי מייל: mic.dor@gmail.com - ואם המערכת תמצא בכך עניין, ניצור עימכם קשר.