המג"ד שאיבד עין בלבנון ה-2 נערך ללבנון ה-3
הקצין שאיבד את עינו ב מלחמת לבנון השנייה , מכין את לוחמיו למערכה הבאה: בעוד כחודש יצויינו שבע שנים למלחמה, וגם אחרי תקופת שקט ממושכת, בצה"ל בכלל ו בחטיבת גולני בפרט נערכים בימים אלו לסבב לחימה נוסף נגד החיזבאללה. 
  
מי שחווה על בשרו את המלחמה בקיץ 2006 הוא מפקד גדוד 51 בחטיבה החומה, סא"ל ברק חירם, שנפצע בראשו בהיתקלות עם לוחמי חיזבאללה בכפר חדתא. כמו לוחמים אחרים בגולני שנלחמו ואף נפצעו במלחמה, גם סא"ל חירם, אז מפקד פלגה בסיירת אגוז, התעקש לחזור בהקדם האפשרי לשורות החטיבה לאחר שהחלים מפצעיו. 
  צילום: דובר צה"ל
  סא"ל ברק חירם. התעקש לחזור 


סא"ל ברק חירם לשמאלו של מפקד חטיבת גולני יניב עשור בתרגיל (צילום: יואב זיתון ) 
  
אלא שמעטים בחטיבה ואף בגדוד עליו הוא מפקד כיום, יודעים שחירם איבד את אחת משתי עיניו באותו קרב, שזיכה אותו בצל"ש מפקד עוצבת הגעש של פיקוד הצפון. 
  
חירם הוביל באותו הקרב כוח לוחמים להסתער על המחבלים שפתחו באש על חייליו, בזמן שפינו לוחמים פצועים שנפגעו בהיתקלות מוקדמת. חירם נשאר כל הלילה באותה נקודה לאחר חיסול המחבלים על אף הפציעה הקשה כדי לא לחשוף את חייליו. 
  
במהלך תהליך השיקום הושתלה בראשו עין מזכוכית. אבל המגבלה הזו לא מנעה ממנו בשבוע שעבר להוביל את מאות לוחמיו לתרגיל גדודי נרחב שהחל בגליל התחתון והמשיך ברמת הגולן. התרגיל נמשך ארבעה ימים וכלל עשרות קילומטרים של צעידה מבצעית לילית והסתערות על יעדים בשטחים פתוחים ובנויים, ברגל ועל גבי הנמ"רים (נגמ"ש מרכבה) של חטיבת גולני. 
  
סא"ל חירם סרב בנימוס בשיחה עם ynet להתייחס לפציעתו או לחלקו בתרגיל הגדודי, והעדיף להתמקד בחייליו. "זהו תרגול לחיילים ולמפקדים בשטח שונה שלא הכרנו. אנו מנסים לאתגר את התפיסות שלנו. 
  
"הנמרים משמעותיים מאוד לתמרון קרקעי מהיר, ואנו מגיעים איתם גם למהירויות של 40 קמ"ש. בתרגיל השתמשו כמו באמצעי הלחימה האופרטיביים היעודים שלנו, כמו שנשתמש במלחמה". 
  
בפיקוד הצפון הביעו הערכה רבה כלפי סא"ל חירם, 
 שהגיע עם לוחמיו להישגים מבצעיים בתעסוקה המבצעית האחרונה שביצעו בגבול לבנון, ולסף הכשירות הגבוה אליו הגיעו באימון הנוכחי. 
  
לאחר מלחמת לבנון השנייה, אמר אז חירם בעניין פציעתו: "הייתי בהרבה מבצעים והיתקלויות בעברי, אבל זאת פעם ראשונה שהרגשתי שכל המדינה במלחמה. בדרך כלל כשאתה במבצע, אתה יודע שבמקרה ותסתבך חלילה, כל צה"ל יעמוד מאחוריך. 
  
"אבל במלחמה כולם עסוקים וכולם נלחמים ואתה נשאר בזווית המצומצמת שלך. אתה עומד עם החיילים שלך לבד ומרגיש כי גורל המערכה מוטל על הכף. אין עוד כוחות שיעשו את המשימה במקומך".