עוד חברה יוצאת מת"א: טמפו בדרך להימחק מהבורסה
חברת טמפו תעשיות בדרך להימחק מ הבורסה בתל-אביב . בסוף השבוע האחרון פרסמה החברה הצעת רכש לרכישת החזקות הציבור בחברה, העומדות על 10.01% מהמניות. ההצעה היא לפי שווי של 33 שקל למניה, סכום הגבוה ב-25% ממחיר המניה ביום חמישי האחרון שעמד על 26.4 שקל. ‏
טמפו נשלטת בידי משפחת בר (52.82%), ובעלי העניין הנוספים בחברה הם לאה בורנשטיין (17.16%), אמיר בורנשטיין (17.16%) וטמפו השקעות (2.85%). המוסדיים אינם מחזיקים בחברה כלל.‏
הצעת הרכש באה לאחר שיפור בביצועיה של טמפו ברבעון הראשון השנה.‏ למרות גידול של 2% בלבד במכירות החברה ברבעון, שהסתכמו ב-259.4 מיליון שקל, הרווח הנקי של החברה נסק ב-34% מ-8 מיליון שקל ל-10.7 מיליון שקל ברבעון הראשון השנה. ‏
החברה שמרה על שיעור רווח גולמי של 39%, שהסתכם ב-102.2 מיליון שקל. הרווח התפעולי של החברה עלה ב-33% מ-15.7 מיליון שקל ברבעון המקביל אשתקד, ל-21 מיליון שקל ברבעון הראשון השנה. ‏
חברת המשקאות טמפו פועלת ב-3 מגזרי פעילות: הראשון - תחום המשקאות האלכוהוליים, הכולל בירות ומשקאות אלכוהוליים מוכנים לשתייה, ‏כדוגמת היינקן, גולדסטאר, מכבי, נשר, סמואל אדמס ועוד. ‏
התחום השני - תחום המשקאות הקלים, הכולל את מותגי חברת פפסיקו העולמית כמו פפסי, ‏UP7‎‏ ומירינדה, מותגי המים סן פלגרינו, סאן בנדטו ואקווה נובה וכן את סיידר הגליל וג'אמפ. ‏

התחום השלישי שבו פועלת טמפו הוא תחום היינות והמשקאות החריפים, באמצעות החברה-הבת יקבי ברקן . בתחום זה החברה מייצגת את תאגיד פרנו העולמי עם המותגים אבסולוט, שיבאס, ג'יימסון ועוד. ‏ 
בזמן שהביצועים של יקבי ברקן נחלשו ברבעון, הביצועים של המגזרים האחרים השתפרו משמעותית. בתחום המשקאות הקלים עלו המכירות ברבעון ב-9% ל-112 מיליון שקל, אך הרווח התפעולי במגזר נסק ב-300% ל-4.1 מיליון שקל, לעומת מיליון שקל בלבד בתקופה המקבילה אשתקד. ‏ 
גם במגזר המשקאות האלכוהוליים נסק הרווח התפעולי של החברה ב-32% והגיע ל-20.8 מיליון שקל. הנסיקה ברווח מגיעה למרות קיטון של 4% במכירות המגזר ברבעון, שהסתכמו ב-97.5 מיליון שקל. ‏ 
לאחרונה חנכה טמפו מבשלת בירה חדשה במפעל בנתניה, בהשקעה של 60 מיליון שקל. מדובר במבשלה שמגדילה את כושר הייצור של המפעל הנוכחי בכ-35%. ‏