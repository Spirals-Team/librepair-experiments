נהג חצה צומת באדום, ואלעד נהרג בדרך למילואים - חדשות
חציית הצומת באדום גבתה חיים: אלעד ארליך, בן 35 מקיבוץ שדה נחמיה, נהרג הבוקר (יום א') בתאונת דרכים בין כלי רכב מסחרי למכונית פרטית בצומת גומא שליד העיר. עשרה בני אדם נוספים נפצעו באורח קל עד בינוני באירוע, שהתרחש, על פי בדיקת המשטרה, בשל אי-ציות לאור אדום מצד נהג רכב ההסעות. 
  
עוד בחדשות: 
הרפורמיסטים חוגגים באיראן: ביי ביי אחמדינג'אד 
עשתה ג'וגינג ונורתה בקרב בין עבריינים ברמלה 
  
ארליך, מנהל החטיבה ללימודי חוץ במכללת תל-חי, היה בדרכו לשירות מילואים. הוא הותיר אחריו ילד בן ארבע ואשה בהריון. "אלעד היה חבר טוב ויקר, איש ערכי וישר, נטוע ומחובר היטב לנוף הגלילי ולקהילות באזור", אמר מנכ"ל המכללה יוסי מלכה. "בכל שיחה עמו הדגיש את הקשר הרגשי לקריית שמונה שבה נולד. הליכתו בטרם עת היא אובדן גדול לאוהביו ומוקיריו". 
  


זירת התאונה הבוקר (צילום: אביהו שפירא) 
  
התאונה אירעה סמוך ל-6:00. מכונית המאזדה שהגיעה ממזרח, ובה ישב ארליך לבדו, חצתה את הצומת בזמן שהרכב המסחרי שהסיע פועלים לעבודתם נסע מדרום לצפון - ופגע בצדה השמאלי. 
  
כבאים מתחנת קריית שמונה הגיעו במהרה למקום. "הוא היה במצב אנוש ברכב והיה צריך לחלץ אותו החוצה", אמר נתן בנשימול מכבאות גליל-גולן. בהמשך נקבע מותו. הפצועים האחרים - פועלים שנסעו במכונית הפוגעת - פונו לקבלת טיפול בבית החולים זיו בצפת. 
  
בעקבות התאונה נוצרו בכביש 90 עומסי תנועה והוא נסגר לתנועה לזמן קצר. "נהג הרכב המסחרי לא ציית לרמזור אדום ופגע עם חזית רכבו בצד הרכב הפרטי שהגיח מכיוון מזרח", אמר דובר מחוז צפון במשטרה, סגן ניצב יהודה ממן. 
  
אמש נהרגה זבידה להואני , בת 60 מהכפר עראבה שבגליל 
 לאחר שרכבו של בנה הידרדר לאחור ופגע בה. היא מתה מפצעיה בדרך לבית החולים. 
  

מוקדם יותר נפצע באורח קשה רוכב אופניים בן 30 מפגיעת רכב בדרך נמיר פינת רחוב איינשטיין בתל אביב. פרדמיקים של מד"א פינו אותו לבית החולים איכילוב בעיר.