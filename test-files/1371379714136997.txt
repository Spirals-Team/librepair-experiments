גביע הקונפדרציות: 0:3 לברזיל על יפן
נבחרת ברזיל בגלגולה הנוכחי לא נחשבת לאחת החזקות או האיכותיות שידעה ארץ הסמבה, אך כישרון יש לה - בטונות. הערב (ש'), שנה לפתיחת המונדיאל, החלה מארחת הטורניר את דרכה בגביע הקונפדרציות התשיעי ברגל ימין, אחרי שגברה 0:3 על יפן בברזיליה. 
  
עוד ב-ynet ספורט: כמו הגדולות: איטליה מול ספרד בגמר יורו הצעירות את השער המרהיב של איסקו כבר ראיתם? מכבי ת"א: גור שלף עשוי להישאר במערכת 

  
הסלסאו שזכו בגביע הקונפדרציות שלוש פעמים (1997, 2005 ו-2009), התייצבו לטורניר ללא כוכבי על כרונאלדיניו וקאקה, אך התהדרו בסגל נוצץ שכולל שמות כטיאגו סילבה, דויד לואיז, דני אלבס, אוסקר, האלק ומעל כולם ניימאר , הרכש הטרי של ברצלונה. 
  

ניימאר שולח טיל לחיבורים (צילום: AFP) 
  

ומטריף 70 אלף אוהדים ביציעים (צילום: AFP) 
  

האם הם מסוגלים ללכת עד הסוף במונדיאל? (צילום: רויטרס) 
  
בדקה השלישית הקפיץ ניימאר את 70 אלף האוהדים באצטדיון. פרד הוריד את הכדור עם החזה לפנומן הברזילאי, שמ-20 מטרים שיגר וולה מהסרטים לחיבורים - 0:1 ענק לברזיל, ה-21 של ניימאר במדים הלאומיים. 
  
היפנים, מצוידים בכוכבים משלהם דוגמת קגאווה והונדה, ניסו להשיב מלחמה, אך בדקה ה-48 ספגו שער נוסף, הפעם מרגליי פאוליניו שהכניע את אייג'י קוואשימה בבעיטה בסיבוב. שלוש דקות בתוך תוספת הזמן קיבל ז'ו כדור נהדר מאוסקר וחתם את תוצאת המשחק בשערו הראשון עבור הנבחרת. אגב, פיפ"א עשתה שימוש בטכנולוגיית קו השער, לראשונה במשחק רשמי.