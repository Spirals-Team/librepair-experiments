מיניבוס עבר באדום והתנגש ברכב פרטי: הרוג ו-9 פצועים בצומת הגומא
רכב מסחרי שהסיע פועלים התנגש בעוצמה בחזית רכב פרטי. אלעד ארליך, נהג הרכב הפרטי בשנות ה-30 לחייו, נלכד ומותו נקבע לאחר שחולץ. כל נוסעי המיניבוס נפגעו קל עד בינוני ופונו לבית החולים זיו בצפת ולחדר המיון בקריית שמונה. "זה היה כמו שדה קרב", סיפר קצין הכבאות שהיה במקום הסר דיווח מפייסבוק אלעד ארליך, בשנות ה-30 לחייו, נהרג הבוקר (ראשון) ותשעה נוספים נפצעו באורח קל עד בינוני בהתנגשות בין מיניבוס שהוביל פועלים לרכב פרטי, בצומת הגומא שבכביש 90, בסמוך לקריית שמונה. מחקירה ראשונית עולה כי נהג המיניבוס לא ציית לרמזור אדום. מותו של ההרוג נקבע במקום, לאחר שחולץ מהרכב הפרטי ובסיומם של מאמצי החייאה ממושכים. ארליך היה בדרכו לשירות מילואים כאשר נהרג.

"בשעה 5:20 התקבלה הודעה על תאונת דרכים בצומת הגומא", סיפר שמעון אביטבול, ממלא מקום מפקד מרחב ירדן במגן דוד אדום, בתכנית הבוקר של אורלי וגיא בערוץ 10. "התאונה הייתה חזית-צד. פונו מהמקום תשעה נפגעים בדרגות שונות. שבעה מתוכם פונו לבית החולים זיו בצפת ושניים לחדר המיון הקדמי בקריית שמונה. לאחר מאמצי חילוץ מרכב וטיפול מאוד אינטנסיבי, נאלצנו לקבוע מוות".

(41 שניות)