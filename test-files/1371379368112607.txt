מסמך חדש: הממשל האמריקאי עקב מקרוב רק אחרי 300 מספרי טלפון - גלובל
מסמך שהופץ אתמול טוען כי הנתונים שאספה ה-NSA סייעו לסכל פיגוע ברכבת התחתית של ניו יורק ב-2009     ממשלת ארה"ב חיפשה מידע על שיחות הקשורות לפחות מ-300 מספרי טלפון ספציפיים מבין מיליוני רישומי טלפונים שנאספו על ידי הסוכנות לביטחון לאומי (NSA) ב-2012, כך לפי מסמכים ממשלתיים שהשיגה סוכנות רויטרס אתמול. 
המסמך הבלתי מסווג הופץ אתמול לממשלת ארה"ב על ידי סוכנויות המודיעין, ככל הנראה כניסיון של הסוכנויות ושל ממשל אובמה להדוף את ההאשמות לפיהן הוא חרג מסמכויותיו בחקירות של מעשי טרור פוטנציאליים. 
הממשל האמריקאי אמר כי אף שה-NSA, לפי המסמכים הסודיים שהודלפו על ידי איש ה-CIA לשעבר אדוארד סנודן, אספה כמויות מאסיביות של נתונים מחברות טלפונים ואינטרנט אמריקאיות, איסוף מידע שכזה הוא חוקי, נתון תחת הגבלות הדוקות ולא פולש לפרטיותו של האמריקאי הממוצע. 
במסמך שהופץ בשבת נכתב כי הנתונים מתוכניות איסוף המידע של ה-NSA בטלפונים ובאימייל לא רק הובילו את החוקרים למנהיג מזימה לבצע מתקפת טרור ברכבת התחתית של ניו יורק ב-2009, אלא גם לאחד משותפיו בארה"ב. המסמך דן בתוכנית ה-NSA שאוספת מטה-דאטה – מידע גולמי שלא מזהה מנויי טלפון אינדיווידואליים – מחברות טלפונים גדולות בארה"ב שמראה את כל השיחות שנעשו על ידי מנויי החברות הללו לטלפונים בתוך ארה"ב ומחוצה לה. 
אדוארד סנודן צילום: מתוך הסרטון בגרדיאן המסמך מזכיר גם את התוכנית המכונה במסמכים המודלפים PRISM, אשר אוספת מחברות אינטרנט אימיילים של זרים שיש סכנה שיהיו מעורבים בפעילות טרור. 
מיליוני רישומי טלפונים נאספו ב-2012, אך המסמך טוען כי הרשויות בארה"ב בדקו בפרטי פרטים רק את אלה הקשורים לפחות מ-300 מספרי טלפון ספציפיים. אדם המקורב לפרטי התוכנית אמר כי הנתון של פחות מ-300 מספרים תקף לגבי כל נתוני המטה-דאטה שנאספו בשנה שעברה על ידי ה-NSA מהמפעילות האמריקאיות – לא רק מוורייזון, חברת הטלפונים היחידה שבשמה נקב המסמך שהדליף סנודן.