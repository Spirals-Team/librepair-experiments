מנפלאות הלקוח הסמוי - מדיה ושיווק
אלפי מכירות מיידיות ועתידיות נאבדות להן בשל חוסר מוטיווציה, חוסר ידע וחוסר במיומנות   (13)   כמה נעים לטמון את הראש בחול תחושה נהדרת של אי ידיעה וחוסר התמודדות עם המציאות, מתוך אמונה שמספיק קמפיין פרסומי טוב עם פרזנטורים חזקים והלקוחות כבר יבצעו קנייה, אין ספק שבימנו הקמפיינים מושקעים ואיכותיים מאד ועושים עבודה נהדרת במשיכת קהלים ומכינים אותם לרכישה אפשרית. אם כך למה חלק מהחברות לכאורה טומנות את הראש בחול? 
לא מעט עסקים וחברות מבלי שים לב, נוהגות כך כלפי עצמן ומבלי להיות מודעות לעובדה מצערת זו, מאבדות הכנסות רבות וגרוע מכך, לקוחות עתידיים ופה מתחילה העלילה המרכזית. מכריי יודעים שעולם הניהול, האסטרטגיה העסקית והמכירות הם עולמות האהובים עלי במיוחד, לפיכך מרשה אני לעצמי לבקר מדי פעם באולמות מכירה מכל התחומים ולהתנהג כלקוח סמוי, אם כי רעייתי הנלווית אלי בחלק מהזמן, מתנהגת כלקוחה אמיתית שאכן באה לקנות ובמקרים רבים גם קונה. זהו המחיר היקר שאני משלם על תחביבי המוזר לטייל ברשתות קמעונאות, אולמות תצוגה, מרכזי מכירות וללמוד איך מתנהגים מנהלי הסניפים, נותני השירות ואנשי המכירות. 
באחד מימי השבוע הפחות לחוצים ועמוסים יצאתי לי לבקר ברשתות למוצרי חשמל מובילות רשתות לעיצוב וריהוט הבית ורשת הלבשה, אשר לשמחתי מרוכזות באותו מתחם. לא נדהמתי לגלות שבחלק גדול מהרשתות כישורי המכירה, רמת המוטיווציה וחדוות המכירה של אנשי המכירות טעונה שיפור. 
אין שכנוע, אין הסבר מפורט על יתרונות ואולי קצת חסרונות, יש ישר ומיד מחיר. כל חובב משא ומתן יודע שכשמוכרים מחיר מפסידים ולא רק כסף, כך לא משכנעים וגם לא מוכרים למתלבטים וזה תמיד יגמר במכירה הפסדית אם בכלל. באחת מחנויות מוצרי החשמל שהיתה ריקה להפליא, עמדו שלושה אנשי מכירות ושוחחו על מצב היום והאומה, אני בתמימותי ציפיתי שסוף סוף משהפציעו לקוחות הם ממש יתקוטטו מי יטפל בנו - התבדיתי. כמו שנכנסו כך יצאנו ולא זכינו לפנייה או לאמירת שלום בסיסית. 
ברשת מיטות ומזרונים מפורסמת, טיילתי בין המיטות ישבתי עליהן ובחנתי אותן והיתה בי ציפייה נאיבית שתכף אנשי הסניף ינהלו תחרות אכזרית וחסרת מעצורים מי יזכה בהזדמנות של לנסות ולמכור את אחד ממוצרי החנות וכך יזכו בעמלה נאה, או בתחושת סיפוק והגשמה עצמית ,שני העובדים שהיו שם היו עסוקים, האחת קראה מגזין והשני אכל סלט, בתיאבון ושוב יצאתי מבלי שיאמרו לי שלום. 
ברשת עשה זאת בעצמך שרר בלגן. איש המכירות במחלקה היה עסוק בלתת הסבר טלפוני ללקוח שהתעקש ואולי בצדק לשאול עוד ועוד שאלות, לתור שעמדנו בו הצטרפו לא מעט לקוחות שחלקם החלו לוותר ולצאת מהחנות ואנחנו ביניהם. שם אגב התכוונו לרכוש שולחן וכסאות לים ודי ויתרנו. 
ברשת הלבשה ידועה בין המדידות והרכישות של רעייתי הרשתי לעצמי לעמוד בסמוך לקופאיות ששאלו באופן תדיר את הקונים "מי טיפלה בך"? כששאלתי אותה למה היא שואלת את הלקוחות מי טיפלה בך, ואם היא מזינה את שם המוכרת למערכת מכירות ממוחשבת שבסוף החודש מחשבת את עמלות המכירה של העובדות? 
תשובתה הצליחה להדהים אפילו אותי, ואני מצטט: "לא מקבלים עמלה. יש משהו בערך, סכום כללי שמתחלקות כל העובדות". שאלתי אם גם מי שלא מכרה מקבלת חלק כמו מי שמכרה. היא ענתה "כן משהו כזה". 
באחת הרשתות לריהוט ביתי הופתענו יחסית לטובה. זכינו ליחס מסגן מנהל החנות שנהג על פי כל הכללים הראויים, שאל את השאלות הנכונות, זיהה ניצוצות של צורך והפך אותם ללהבות של צורך דחוף, מכר בצורה מקצועית ולא העביר אינפורמציה כאילו היה הודעת פרסום מוקלטת, הציג בפנינו מגוון מוצרים וניסה להתאים לנו את המוצר הנכון לנו - כל זה בהתלהבות סוחפת וראויה לשבח. אגב, רעייתי השתכנעה שצריך להחליף פינת אוכל וזה עולה לנו. 
אלפי מכירות מיידיות ועתידיות נאבדות להן בשל חוסר מוטיווציה, חוסר ידע וחוסר במיומנות. חובה על הנהלה של כל חברה וארגון להשתמש באופן תדיר בנפלאות הסמוי, וכדבר שבשגרה להפעיל לקוח סמוי, שמעביר דו"ח מפורט להנהלה, את דבר הפעלת הלקוח הסמוי יש לפרסם בקרב עובדי החברה, כגילוי נאות וכגילוי שמטרתו לשמור על מתח בריא. כמו כן חייבים להגביר את מוטיווציית העובדים, על ידי ניהול יעדים על פי פרמטרים קבועים של מדידת ביצועים,נ ולהנהיג שיטות תגמול ותמרוץ המחוברת ביחס ישיר לביצועי מכירה בכפוף ליעד אישי. 
יורם כרפיס הינו יועץ בכיר לפיתוח והעצמת מערכי ניהול לעסקים חברות ורשויות מקומיות