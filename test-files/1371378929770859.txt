שר הביטחון: "לא זכורה לי תקופה של שקט כה ממושך" - וואלה! חדשות
עם זאת הדגיש יעלון כי במזרח התיכון עדיין שולט חוסר יציבות, והסביר את הקשיים בהתמודדות ישראל עם סוריה ועם איראן. על הפלסטינים אמר: "לא יכול להיות אופטימי לגבי הסדר" תגיות: משה יעלון , סוריה , איראן , פלסטינים 

שר הביטחון, משה יעלון, נאם היום (שישי) במכון וושינגטון למדיניות המזרח התיכון בארצות הברית, ואמר כי ישראל נהנית ממצב רגוע יחסית. "הגבול עם לבנון שקט מאז 2006, בדרום, ברצועת עזה, אין פרובוקציות של חמאס וג'יהאד", אמר יעלון וציין כי בסיני, משם נורתה רקטה לעבר אילת לאחרונה, המצב מורכב, אך הוסיף: "לא זכורה לי תקופה של שקט כה ממושך". עם זאת הדגיש יעלון כי מה ששולט במזרח התיכון זה חוסר יציבות.
שר הביטחון התמקד במדיניות ישראל למתרחש ב סוריה ואמר: "אנחנו לא מתערבים. אנו במצב רגיש מאוד, והצבנו שלושה קווים אדומים ברורים למשטר הסורי", אותם ציין: אי עברת נשק מתוחכם לארגוני טרור, אי העברת נשק כימי וניסיון לפגוע בריבונות ישראל בגולן. "סוריה במלחמת אזרחים ואיני רואה יציבות בטווח הקרוב. איננו יכולים לראות סיכום של המצב הזה, עם אסד או בלי. האופוזיציה הסורית אינה הומוגנית", הוסיף יעלון.

"לא אופטימי לגבי ההסדר עם הפלסטינים", יעלון בוושינגטון, היום (צילום: אריאל חרמוני, משרד הביטחון)

בהתייחסו למשא ומתן עם ה פלסטינים , אמר יעלון כי הם רוצים רק לקבל בלי לתת. "יש שלטון אחד בעזה ושלטון נוסף בגדה. הכי חשוב להתחיל מלמטה לשפר את הכלכלה והחינוך, להפסיק את ההתעלמות ממדינת ישראל ודמוניזציה בספרי הלימוד". לדבריו, עליהם להכיר בקיום של העם היהודי במדינת ישראל וובכך שאין כוונה למשול בהם. יעלון ציין כי מזכיר המדינה האמריקני, ג'ון קרי, מנסה להביא את הצדדים לשולחן המשא ומתן כדי לדון בכל הסוגיות, ללא תנאים מוקדמים. "אנחנו מוכנים לשבת ולדבר", אמר יעלון, "אך כשהרשות מחנכת ילדים לשנוא אותנו – אני לא יכול להיות אופטימי לגבי ההסדר".
נקודה נוספת בה נגע שר הביטחון היא הבחירות המתקיימות היום באיראן. "כמובן, זו לא דמוקרטיה. בסופו של דבר, המנהיג העליון יקבל את ההחלטה מי יהיה הנשיא כפי שקרה ב-2009. האם מדיניות איראן תשתנה? זה תלוי במנהיג העליון, לא בנשיא. אנו מתעקשים שהמשטר הזה צריך לעמוד בפני דילמה ברורה: לוותר על תכניות הגרעין או הישרדות המשטר". לדבריו, שאיפות המשטר האיראני הן למחוק את "השטן הגדול" – ארצות הברית, כשלפני זה צריך להשמיד בדרך את "השטן הקטן" – ישראל. "הדיפלומטיה כשלה", אמר יעלון. "לסנקציות הכלכליות יש השפעה, אך זו לא מספיקה. ללא אופציה צבאית אמינה – הם יכולים להמשיך עם פרויקט הגרעין. : צריך ללכת כל הדרך למנוע מאיראן נשק גרעיני", סיכם.

לקריאה נוספת: 
יעלון על הקיצוץ במילואים: "נערכים לשנה קשה מאוד" 
יעלון: התבטאותי בנוגע ל- S-300 תואמה עם נתניהו 
הקיצוץ במילואים - רק ביבשה: "יחסוך מיליארד שקל"