נבחרו יזמי השנה של "קרן שמש לעידוד יזמים צעירים" - כולן נשים - קריירה
שלוש נשים קיבלו את תואר יזם השנה ל-2013 של קרן שמש: עורכת דין בדואית, מעצבת מוצר בינ"ל ויזמת שמייצרת פטמות בהתאמה אישית לנשים אחרי סרטן שד. פרס חביב הקהל הוענק לשתי נשים נוספות   הדפס   בטקס החגיגי שצוין זו השנה השביעית הוכרזו שלוש הזוכות במקומות הראשונים בתואר יזם השנה ל-2013 של "קרן שמש לעידוד יזמים צעירים". עשרות מתמודדים הגישו מועמדות לקבלת התואר, ועשרה העפילו לגמר. הזוכות התמודדו בשלוש קטגוריות: מסע אישי, הצלחה עסקית ותרומה חברתית. כל אחת מהזוכות, זכתה בפרס בשווי 10,000 שקל מקרן שמש לקידום העסק. 
בקטגוריה ההצלחה העסקית שבדקה פרמטרים פיננסיים, חדירה לשוק ואופק צמיחה, זכתה הילה שמיע, בעלת סטודיו לעיצוב מוצר. שמיע, בת 30, נשואה טרייה, מתמחה בעיצוב רהיטים המשלבים גזעי עץ ואלומיניום, וכן במתן שירותי עיצוב ללקוחות. שמיע, שמעסיקה 3 עובדים, פיתחה טכנולוגיה חדשה לחלוטין, ובנתה פס ייצור למימוש הטכנולוגיה. שמיע זכתה בפרסים רבים בתחרויות עיצוב בינלאומיות. 
בקטגוריה החברתית, בה התמודדו עסקים המשלבים ראייה חברתית בחזון העסקי, זכתה עו"ד בדר אלפראונה-עאמר, המנהלת את פעילותה ברהט. אלפראונה-עאמר, בת 29, נשואה, מתמחה בייעוץ וייצוג בתחומים מגוונים, תוך דגש על בעיות החברה הבדואית בהתנהלותה מול הרשויות השונות. אלפראונה-עאמר, פעילה חברתית מגיל צעיר בתחומים הנוגעים למעמד האישה בחברה הבדואית, השכילה להבין כי יש מקום להקמת עסק שייתן מענה לצורך בייצוג, ופתחה את המשרד השלישי, בסך הכל, ברהט, והראשון המנוהל על ידי אישה. "‏התרומה החברתית של העסק הינה תרומה גדולה לחברה הבדואית בחיזוק מעמד ‏האישה הבדואית, ובהעלאת המודעות לזכויות ‏ולחובות המשפטיים ולכללי מנהל תקין",היא אומרת. 
שלוש הזוכות: הילה שמיע (מימין), מיכל קולט ארבל, ובדר אלפראונה-עאמר צילום: שחף רודברג בקטגוריית המסע האישי, בה הצדיעה הקרן ליזמים שנדרשו לצלוח אתגרים קשים במיוחד ולהתמודד עם קשיים ייחודיים בנקודת המוצא, זכתה מיכל קולט ארבל שהקימה את פינק פרפקט, המייצרת פטמות בהתאמה אישית לנשים שחלו בסרטן השד. "כאחת שעברה את התהליך בעצמה אני כמובן גם משמשת להן כדוגמא להחלמה אפקטיבית ועוזרת להן לעבור את הימים שאצלנו מכנים 'היום שאחרי', אמרה קולו ארבל. "למעשה, אני עובדת היום עם גדולי הפלסטיקאים בארץ, מגיעה לקליניקות שלהם או שהם שולחים אלי. ההתרגשות בענף גדולה, מאחר שעד היום לא היה מוצר כזה בארץ". 
נוסף על שלושת הפרסים העניקה חברת זאפ גרופ את פרס היזם חביב הקהל על סך 10,000 שקל לאפי הזנפרץ ונועה יעקובוביץ שהקימו אתר jobs4mom, זירת מפגש בין מעסיקים ידידותיים להורים, ובין הורים המבקשים לעבודה במשרה מלאה או חלקית בשעות גמישות שיאפשרו לשלב קריירה וחיי משפחה באופן המיטבי לכל הצדדים. 
עשו לנו לייק לקבלת מיטב הכתבות והעדכונים ישירות לפייסבוק שלכם