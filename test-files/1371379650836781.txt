ערוץ הקניות: המוכרים והמכורים
האינטרנט אמנם מוצף במכירות פומביות וקבוצתיות, אבל זה לא מנע ממועצת הכבלים והלוויין להעניק רישיון שידור לערוץ 21, ערוץ הקניות הישראלי, ל-10 שנים נוספות. יצאנו לחשוף איך המנחים זוכרים את כל הפרטים על המוצרים בעל פה, מי מקליט את תוכניות הערוץ, ומה זה אומר להיות מכור לערוץ הקניות קבלו את האנשים הכי קרובים לצלחת – זה כדאי! 
  
  צילום: יהונתן צור. עריכה: שיראל פרלברג 
לפני 13 שנה, אי שם בתחילת הדרך, עלה חשש שערוץ קניות בישראל לא יתפוס כי ישראלים פשוט אוהבים לקנות מוצרים בידיים, "תנו להם למשש את מה שהם קונים", אמר לנו אחד המנחים בערוץ. אבל מסתבר שמציאות לחוד ונתונים לחוד. מהקמתו ועד היום נמכרו בערוץ הקניות למעלה משני מיליון מוצרים לכחצי מיליון לקוחות, ובקרוב נוכל אפילו להזמין מוצרים באמצעות שלט הטלוויזיה. 

  לאחרונה פנה ארגון ’אמון הציבור’ למבקר המדינה על מנת שיבחן את החלטת מועצת הכבלים והלוויין להארכת הרשיון,  בטענה כי ההחלטה "נגועה בחוסר סבירות קיצוני, מתבססת על שיקולים חסרים, פוגעת פגישה קשה בציבור הצרכנים". הארגון טוען, כי "בדיקת עשרות תלונות שהתקבלו במוקד התלונות נגד הערוץ העלתה שורה ארוכה של דפוסי ליקוי חמורים ושיטתיים שנמצאו בהתנהלותו הצרכנית". 

  בערוץ הקניות טוענים מנגד, כי הערוץ פועל על פי החוק וממלא בקפידה אחר תנאי הרישיון מיום הקמתו. "תמוהה בעינינו התנהלותו של ’אמון הציבור’, המעלה ריח כבד של אינטרסים זרים ושיקולים שאינם מקצועיים או עניניים, ושאינם באים לשרת את טובת הצרכנים. הערוץ מוכר מאות אלפי מוצרים בשנה, ואחוז התלונות הינו קטן ביותר. עם זאת, כל הפניות שהגיעו טופלו לשביעות רצונם של הלקוחות".