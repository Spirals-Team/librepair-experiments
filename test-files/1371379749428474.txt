משרד יעקב וחנה קלדרון הוותיק שעסק בקניין רוחני נסגר - דין וחשבון
המשרד שפעל מרמת גן העסיק שניים-שלושה עורכי דין שכירים, ולאורך שנות פעולתו לקח חלק בייצוג לקוחות בתיקים משפטיים שנהפכו לתקדימים   (7)   משרד עורכי הדין יעקב וחנה קלדרון שהתמחה בקניין רוחני נסגר וכל עובדיו פוטרו. המשרד הוותיק שפעל מרמת גן העסיק שניים-שלושה עורכי דין שכירים, ולאורך שנות פעולתו לקח חלק בייצוג לקוחות בתיקים משפטיים שנהפכו לתקדימים. 
יעקב קלדרון, בעל תואר ראשון במשפטים מאוניברסיטת תל אביב למד בנוסף מדעים באוניברסיטה העברית והוא בעל תואר .M.Sc בכימיה אורגנית. רעייתו, חנה קלדרון, בוגרת האוניברסיטה העברית בביולוגיה, בעלת תעודה להוראת המדעים של הטכניון בחיפה ובוגרת אוניברסיטת תל אביב במשפטים. 
המשרד ייצג את אחד הנתבעים בהלכת א.ש.י.ר שקבעה כי אפשר להגן על מוצר, רעיון או מידע כנגד חיקוי או העתקה מכוח העילה של עשיית עושר. בעקבות תביעה שהגישו ב-2005 נגד עורך דין שהעתיק מכתבי טענות שאותם ניסחו, קבע בית המשפט כי כתבי טענות של עורכי דין מוגנים בזכויות יוצרים והעתקה שלהם תחייב את מפר הזכויות בתשלום פיצויים. 
בשיחה עם TheMarker אישרה חנה קלדרון כי משרדם נסגר ולדבריה הם יעברו לעבוד מביתם. קלדרון סירבה למסור פרטים אודות הסיבות שהביאו לסגירת המשרד.