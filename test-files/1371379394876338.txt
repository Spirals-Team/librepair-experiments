סוף לתעלומה: איך נהרג האיש הראשון בחלל? - חדשות
יורי גגרין הרוסי עשה היסטוריה ב-1961, כשבגיל 27 בלבד הפך להיות האדם הראשון שיוצא מגבולות האטמוספרה. אולם כעבור שבע שנים בסך הכול הוא מצא את מותו בהתרסקות שאירעה במהלך טיסת אימונים – והותיר אחריו שלל תיאוריות קונספירציה. השבוע חברו של גגרין, הקוסמונאוט אלכסיי ליאונוב, שם קץ ל-40 שנים של ספקולציות וחשף את הסיבה האמיתית למותו, שהוסתרה על-ידי הרשויות. 
  
עוד חדשות מהעולם: 
הרפורמיסטים חוגגים באיראן: ביי ביי אחמדינג'אד 
ארדואן איים וקיים: המשטרה פינתה את פארק גזי 
  לאחר מותו של גגרין, טענו גורמים בברית המועצות כי הוא נרצח בהוראת המנהיג הסובייטי ליאוניד ברז'נייב כעונש על עבירה כלשהי או על חוסר נאמנות למפלגה הקומוניסטית. אחרים התעקשו שהוא התאבד, ואחדים אף חיפשו הסברים בחלל החיצון והצהירו כי גגרין נהרג בהתנגשות בין מטוסו לבין עב"ם שפגש. רשמית, יש לציין, הוועדה שבחנה את נסיבות התאונה קבעה כי גגרין ואיש צוות נוסף, ולדימיר סריוגין, נהרגו בניסיון למנוע ממטוס המיג-15 שלהם לפגוע בעצם זר, כנראה בלון מזג אוויר. 

  

גגרין בצילום משנת 1961 (צילום: Gettyimages Imagebank) 
  
לפי הדו"ח, שהותר לפרסום על-ידי ארכיון הקרמלין רק ב-2011, השניים נקלעו לסחרור ולבסוף התרסקו על הקרקע. אולם לדברי ליאונוב, שבעצמו אחראי להליכת החלל הראשונה בהיסטוריה, "המסקנה הזו אמינה בעיני אזרחים, לא בעיני אנשי מקצוע. למעשה, במציאות הכול קרה אחרת לחלוטין". לטענתו, לתאונה אחראי גורם אנושי – טייס מטוס סוחוי מדגם SU-15 שהתקרב בצורה מסוכנת למטוסו של גגרין. 
  

באותו הזמן גגרין היה סגן מנהל תוכנית האימונים במרכז להכשרת קוסמונאוטים, ובדיוק שב בהדרגה לתפקידו כטייס מטוסי קרב. בזמן התאונה, ליאונוב היה בקרבת מקום, בתור האחראי על תרגיל צניחה שנערך שם, והוא סיפר כי מזג האוויר היה אז רע במיוחד. הוא בדיוק המתין להודעה רשמית על ביטול התרגיל, כשלפתע שמע בום על-קולי וכעבור שנייה ראה פיצוץ. 
  
"שלחנו לאזור צוות אשר מצא את שרידי המטוס ואת שרידיו של סריוגין. לא נמצאה גופתו של גגרין, מלבד נרתיק המפה שלו ותיקו, ובהתחלה חשבנו שהוא הפעיל את כיסא המפלט", הוא נזכר בראיון לרשת החדשות הרוסית RT. "שלחנו גדוד של חיילים שסרקו את היער לילה שלם, אבל כל מה שהם מצאו היו שרידיו של בלון. רק למחרת הם איתרו את גופתו". 
  
ליאונוב בעצמו ניסח תצהיר על שאירע, אשר נכלל בדו"ח ועדת החקירה, אולם כאשר הוא הורשה לעיין לראשונה במסמך 
הרשמי ב-2011, הוא הופתע לגלות כי החלק בדו"ח שיוחס לו נכתב על-ידי מישהו אחר – ותוך עיוות העובדות. "אני כתבתי ששמעתי בום על-קולי, ואז פיצוץ ואז עוד בום כעבור שתי שניות בערך, אבל בדו"ח נכתב שחלפו 15 עד 20 שניות בין הפיצוץ לבום השני, מה שמעיד כביכול ששני המטוסים היו במרחק של לפחות 50 קילומטרים אחד מהשני". 
  
ליאונוב פתח אז בחקירה עצמאית והוכיח באמצעות סימולציית מחשב כי הסחרור שאליו נקלע מטוסו של גגרין היה אפשרי רק אם הוא התהפך כתוצאה מגל ההלם של מטוס אחר שחלף סמוך מאוד אליו. רק באחרונה התירו הרשויות לליאונוב לחשוף את ממצאי מחקרו, אולם דבר אחד הוא נדרש לשמור בסוד – את זהות הטייס שגרם למותו של הקוסמונאוט המהולל. הפרט היחיד שחשף הקצין לשעבר הוא שהאיש עודנו בחיים, הוא כבן 80 ומצב בריאותו רעוע.