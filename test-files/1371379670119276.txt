רשת: החינוכית ממחזרת חומרים ופוגעת לנו ברייטינג - מדיה ושיווק
הזכיינית פנתה לרשות השנייה בבקשה לבטל את החובה להקצות זמן שידור לטלוויזיה החינוכית ■ החינוכית: "צופי רשת מרוויחים מתוכן שאינו כולל הדחות והצבעות"   (1)   זכיינית ערוץ 2 רשת פנתה באחרונה לרשות השנייה בבקשה לבטל את החובה של הזכיינית להקצות זמן שידור בערוץ 2 לטלוויזיה החינוכית. לטענת רשת, הקצאת השידורים בערוץ 2 ולא בערוץ 10 גורמת לקיפוח ערוץ 2, ובשל מצבה, החינוכית ממחזרת חומרים וגורמת לפגיעה ברצף הצפייה ולירידה ברייטינג של הערוץ. 
לפי חוק הרשות השנייה מחויבות זכייניות ערוץ 2 להקצות 12.5 שעות שידור בשבוע לחינוכית. הפרסומות בשעות אלה נמכרות על ידי החינוכית עצמה, ומכניסות לקופתה כ–10 מיליון שקל בשנה. עו"ד חגי דורון ממשרד ש. הורוביץ, המייצג את רשת, פנה באחרונה ליו"ר הרשות השנייה, אילן אבישר, בדרישה לבטל את חובת ההקצאה, מכיוון שהיא "פוגעת קשות במאמצי רשת להתאושש מהמשבר הכלכלי בענף הטלוויזיה". 
לטענת רשת נרשמת ירידה עקבית של 0.6% ברייטינג של ערוץ 2 בזמן השידור של תוכניות החינוכית בצהריים, וירידה של 0.8% בשידור בשעות הערב. ירידה זו, טוענים ברשת, גורמת גם לפגיעה בלוח השידורים הרציף, ולצניחה ברייטינג לקראת שעת צפיית השיא. במכתב מציינת רשת כי בעבר טענה הרשות כי אין סיבה להקצאת השידורים. עוד טוענת רשת כי העובדה שערוץ 10 אינו מחויב לשדר את תוכני החינוכית גורמת ל"קיפוח חמור של ערוץ 2". 
קישקשתא, הטלוויזיה החינוכית צילום: אורן גולן ברשת גם מערערים על עצם הקביעה כי החינוכית, שהיא יחידת סמך במשרד החינוך ולמעשה משמשת גוף שידור ממשלתי, תשתלב בשידורים של גוף מסחרי. "קיים טעם לפגם בקיומו של יצור כלאיים בדמות גוף ממשלתי המשדר בערוץ מסחרי. שידור מסחרי ממומן מפרסומות, ולכן מונע משיקולי רייטינג - שאינם עולים תמיד בקנה אחד עם מטרות החינוכית", נכתב. 
ברשת גם מציינים כי החינוכית נמצאת כיום על גבי הפלטפורמה החינמית של עידן פלוס, ולכן שידוריה זמינים לכל אזרח בקלות, ואין טעם להמשיך לשלב את שידוריה בערוצים המסחריים. 
מהחינוכית נמסר כי "הנתונים אינם מדויקים. יש גם ימים שבהם רצועת השידור של החינוכית מניבה שיעורי רייטינג גבוהים יותר משידוריה של רשת. החינוכית תמשיך לספק תכנים איכותיים, הכוללים תוכן עמוק ומגוון. אנו סבורים שגם רשת וגם הצופים מרוויחים מהעובדה שבמסך ערוץ 2 קיים גם תוכן שאינו כולל הדחות והצבעות".