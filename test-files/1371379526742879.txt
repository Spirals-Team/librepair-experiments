"את הסיכון בחשיפה לחברות עדיף ליטול באמצעות מניות"
לאור המשך האינדיקטורים המצביעים על חולשה בזירה המאקרו כלכלית ובתוצאות החברות מחד, ולנוכח רמות התמחור הנוחות יחסית בבורסה בתל אביב מאידך, ממשיכים כלכלני בנק הפועלים להמליץ על חשיפה בינונית ברכיב המנייתי בתיק ההשקעות, עם מיקוד התיק במניות דפנסיביות ובמניות המאופיינות בחלוקת דיבידנד גבוהה. כך, בסקירת סוף השבוע על שוק ההון של הפועלים.
כמו כן, "אנו סבורים כי את הסיכון בחשיפה לחברות עדיף ליטול באמצעות מניות על פני אג"ח קונצרניות".
בתחום האג"ח ממליצים כלכלני הפועלים לשמור על מרכיב נזילות גבוה. כתחליף נזילות, ולאור הצפי למדדים חיוביים בתקופה הקרובה ניתן לנצל את מגן המס הגלום בהשקעה בקרן כספית. "באפיק השקלי אנו ממליצים על השקעה במח"מ של כ-4-5 שנים בריבית הקבועה, וכן לשלב באופן הדרגתי ומתון, אג"ח בריבית משתנה. באפיק צמוד המדד, אנו ממליצים על השקעה באג"ח ממשלתיות במח"מ 5+, בהתאם לרמת הסיכון של הלקוח, תוך שילוב אג"ח קונצרניות באמצעות בחירה סלקטיבית של אג"ח בדירוג A ומעלה, במח"מ קצר בינוני ובעלות סחירות גבוהה".
בבנק לאומי מציינים כי המגמה השלילית שמאפיינת את המסחר מעבר לים, כתיקון לעליות שנרשמו מאז תחילת השנה, נותנת אותותיה על שוק המניות המקומי. בטווח הארוך יותר, התקציב המתגבש עלול להעיב על תוצאות החברות הן כתוצאה מהעלייה בהיקף המיסים הישירים והן כתוצאה מההשפעה האפשרית של העלאת המיסים העקיפים על הביקושים. עם זאת, הורדות הריבית האחרונות, אשר הביאו לירידה נוספת באטרקטיביות ההשקעה במוצרים סולידיים, צפויות לספק רוח גבית למדדי המניות בתל אביב ולהמשיך ולתרום לתיאבון הסיכון של המשקיעים.
בשוק האג"ח, מגמת המסחר באגרות החוב של ממשלת ארה"ב צפויה להיות גורם דומיננטי בהשפעה על המסחר באפיק הממשלתי, בפרט בחלקו הארוך של העקום. "לפיכך וחרף רמת התלילות בעקום הממשלתי, אנו נותרים בהמלצתנו על החזקת חלקו הממשלתי של התיק במח"מ בינוני-קצר ומעדיפים החזקה ישירה על פני החזקה סינטטית. האינפלציה צפויה להיוותר ברמתה הנוכחית, ולפיכך בראיה לטווח בינוני-ארוך אנו נותרים בהמלצתינו לשמירה על תמהיל מאוזן בין האפיקים".
רמת התשואות באפיק הקונצרני, בפרט בסדרות בדירוגי ההשקעה הגבוהים, היא נמוכה ובמקרים רבים אינה משקפת במלואה את הסיכון הגלום בהן לטווח הבינוני-ארוך. לאור האמור ממליצים בלאומי להתמקד בסדרות של חברות תזרימיות ובעלות מח"מ קצר (עד 3 שנים) ולנצל את המגמה לצמצום חשיפה לחברות אשר תלויות במחזור חובות.

בשוק המט"ח מעריכים כלכלני לאומי כי בנק ישראל ימשיך לפעול למניעת תיסוף ריאלי במטבע המקומי, וסביר כי ישוב לרכוש דולרים כבר בטווח הקרוב. הורדות הריבית האחרונות, עשויות לתרום גם הן להיחלשות שערו של השקל, בשל היותן גורם התומך בתנועות הון יוצאות. "אנו סבורים כי תנודתיות המסחר צפויה להימשך הן בשל פעילות ספקולנטים על רקע השפעות פעילות הגז והן בשל רכישות בנק ישראל".