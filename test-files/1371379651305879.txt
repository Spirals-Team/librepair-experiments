לא משחקת עם הבובות: האוסף של ליאת גל אור
ילדות רבות אוהבות לשחק בבובות, אבל במקרה של ליאת גל אור (12), הבובות לא משמשות כמשחק. כי לליאת יש אוסף נדיר שחלקו נולד כבר בשנות השלושים, של בובות עמים.  
  
בית אור הוא כבר מקום שביקרתי בו בכתבה הראשונה שצילמתי על האספנים. האב, הדי (52), מלווה אותי ברוב כתבות האספנים ומשמש כ"מגדלור" בכל הקשור לנושא. במקרה של המשפחה שלו - לא רק שליאת בתו הקטנה היא אספנית אלא גם אחותה הגדולה והאימא - אותן נפגוש אי שם בעתיד. 

  
  צילום: יהונתן צור 

לשאלה מה מוביל ילדה שעוסקת ברכיבה על סוסים, בסקי מים, חניכה בצופים ומי שסיימה קורס מדריכים צעירים לאילוף כלבים – להתעסק עם אוסף מייגע וטרחני לדעתי – מישירה הקטנה מבט חודר - ושוב אני מזהה בו את אותו ניצוץ שראיתי כבר עשרות פעמים אצל האספנים: "זה ממש לא משנה איזו כמות יש לך, מה אתה אוסף וכיצד. מה שחשוב זה איכות הפריטים שלך וכמה אתה מחובר אליהם. במקרה שלי מדובר בפריטים ייחודיים כשכל בובה מייצגת לאום באמצעות הביגוד וכמובן תווי הפנים", היא אומרת, ומסדרת כמה בובות שמיקומן לא נראה לה. 
  
"כשיש לך אוסף", ממשיכה ליאת, "כל פריט קובע ואתה הולך על הדברים הנדירים ביותר. במקרה שלי הכל החל עם אמי שהעבירה אלי את האוסף הישן שלה שכלל כמה בובות, ואז - בגלל שנסענו הרבה לחו"ל – החלו הבובות להצטבר עד שהגיעו לכמה מאות והיד עוד נטויה". 

  

במהלך הצילומים הציגה האספנית בובות ממדינות שונות כשהאב הגאה יושב בצד, אבל לא מפסיק להעיר הערות ומקפיד לדקדק בכל נקודה ונקודה עד שסבלנותנו פקעה. "הוא משגע אותו ומשתלט על כל אוסף", נאנחה הילדה, "אבל זה המחיר כשיש כמה אספנים באותו הבית..." 

  
כשנסעתי הביתה חשבתי על ליאת בת ה-12 וכיצד אוסף שחלקו אפילו משנות השלושים מצא את מקומו אל ליבה, כשרוב החברות שלה עסוקות ב"לסמס" הודעות ולהתקשקש ב-ICQ. האושר שהאוסף העניק לה כה הרשים אותי, כשלרגע חשבתי שאולי הגיע הזמן שאתלוש את ילדי מהטלוויזיה ומהמחשב, ואלמד אותם כיצד הופכים להיות אספנים. 
  
יש לכם אוסף מעניין ואתם רוצים לפרסם אותו? שילחו מייל עם הפרטים שלכם לאי מייל: mic.dor@gmail.com - ואם המערכת תמצא בכך עניין, ניצור עימכם קשר.