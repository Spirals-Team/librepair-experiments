לקראת הבחירות: ראשי עיריות לא יוכלו לפרסם עצמם בפייסבוק של העירייה - מדיה ושיווק
שופט העליון סלים ג׳ובראן החליט כי ייאסר על ראשי עיריות לקדם את עצמם בדף הפייסבוק של העירייה ולפרסם מסרים מטעמם   (10)   הגבלות לתעמלות הבחירות לקראת המערכה ברשויות המקומיות מגיעה לפייסבוק: יו״ר ועדת הבחירות המרכזית, שופט העליון סלים ג׳ובראן, החליט כי ייאסר על ראשי עיריות לקדם את עצמם בדף הפייסבוק של העירייה ולפרסם מסרים מטעמם. השופט גם אסר קיום של כנסים עם תושבים, גם אם נועדו לכאורה רק לקיים שיח ושאלות-תשובות עם ראש העירייה. 
תנועת אומ״ץ, באמעצות עו״ד אבינועם מגן וכן עו״ד ליאל  אבן זהר, ד״ר אפי משה ואסף דבעול - שלושתם מועמדים לראשות עיריית ראשון לציון, עתרו נגד ראש העירייה דב צור והעירייה בטענה כי הוא נוקט בתעמולת בחירות אסורה. 
ראש העיר ראשון לציון, דב צור העותרים טענו נגד פרסום של פוסטרים, תמונות וציטוטים מטעם ראש העיר בדף הפייסבוק של עיריית ראשון לציון, שממומן על ידי העירייה וחברים בו 23 אלף חברים. לטענתם, ״דף הפייסבוק של העירייה נהפך למעשה לשופר של ראש העירייה כחלק מתעמלות בחירות אסורה״. הם ציינו כי בדף הפייסבוק גם פורסמה קריאה ״תנו LIKE לראש העיר״. 
העותרים טענו גם נגד קיום של 28 כנסים עם תושבי העיר בהשתתפות צור, שנערכים במימון העירייה, בטענה כי מדובר בתעמולת בחירות אסורה. 
מנגד, המשיבים טענו כי הכנסים נערכים כחלק מהשיח עם התושבים וללא קשר לבחירות. בנוגע לדף הפייסבוק טענו המשיבים כי הוסרו פרסומים ישירים לראש העיר, ובכל מקרה ״יהיה זה אבסורד לצפות כי פעילותו של ראש העירייה תוסתר מאחורי פרגוד, מקום בו פעילות העירייה ופעילות ראש העיר שזורות זו בזו״. הם הוסיפו כי גם בפרסומים מלפני תקופת הבחירות הוזכר שמו והופיעה תמונתו של ראש העירייה. 
השופט ג׳ובראן קבע כי אין לקיים את הכנסים כשהמימון הוא על חשבון משאבים ציבוריים. בנוגע לדף הפייסבוק פסק השופט כי בדף הפייסבוק של העירייה לא ניתן יהיה לשלב את תמונתו או את דבריו של ראש העירייה.  
עוה"ד אבינועם מגן מסר: ״מדובר בהחלטה חשובה, המסירה את העמימות סביב הרשתות החברתיות. נדמה כי ראשי רשויות מצאו את הרשתות החברתיות ככלי יעיל לקיום תעמולת בחירות על חשבון הציבור. הרשתות החברתיות לא נפסלו, אבל השימוש בהם על חשבון הקופה הציבורית - כאמצעי לקידום בחירתו של ראש הרשות נאסר לחלוטין. יש לשבח את עמידתו הנחרצת של יו"ר ועדת הבחירות המרכזית בנושא".