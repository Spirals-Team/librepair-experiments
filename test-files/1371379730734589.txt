פיינל-פור המוקדמות: נבחרת הנשים נוצחה ביוון
לא נעים, לא נורא. נבחרת הנשים נוצחה הערב (ש') באתונה 69:57 במשחק הראשון בפיינל-פור "הטורניר המיוחד", אך יכולה לחזור ארצה עם שתי תובנות עיקריות: הראשונה, היה יכול להיות גרוע הרבה יותר, לפחות איך שהתפתח המשחק. השנייה, ביום שלישי ברמלה, במפגש הגומלין, הכל פתוח. 
  
עוד ב-ynet ספורט הזעזוע הראשון בשורות מכבי ת"א איך היה? סיכום שלב הבתים ביורו - אולפן מיוחד פלאשבק מ-2006 / הקאמבק המפתיע של גמר ה-NBA 

   
זה לבטח לא היה יום שהנבחרת שלנו תרצה לזכור מבחינה התקפית. 1 מ-11 מחוץ לקשת, 27 נקודות בלבד במחצית הראשונה, 55 אחוז בלבד מקו העונשין ולא פחות מ-15 איבודים. מיכל אפשטיין, עם 19 נקודות, הייתה בעיקר זו שהחזירה את הנבחרת מבור עמוק עד לפער שאפשר יהיה למחוק בעוד שלושה ימים בקריית מנחם. 
  

הפסד לא נורא. נבחרת הנשים של ישראל (צילום: אורן אהרוני) 
  
ישראל פיגרה 21:15 בסיום הרבע הראשון ומזערה עד ל-25:23 (15). היווניות העבירו הילוך, רצו 4:18 עד ההפסקה ועלו ל-27:43 מבטיח. ארטמיס ספאנו בת ה-20, עם טייטל מחייב של השחקנית הצעירה הטובה ביבשת, הייתה בלתי ניתנת לעצירה מתחת לסלים וסחפה את נבחרתה ל-29:51, ארבע וחצי דקות לסיום הרבע השלישי. 
  
זה היה נראה שהכחולות-לבנות בדרך לתבוסה, אבל אפשטיין, בערב ענק, יחד עם שי דורון ושירן צעירי צימקו שוב לפער סביר. ספאנו שוב הקפיצה לפלוס 17, ארבע דקות לבאזר (52:69), אבל דורון, אפשטיין ושתי נקודות חשובות מהקו של לירון כהן אפשרו לנבחרת לחזור הביתה בידיעה ששום דבר עדיין לא גמור. 
  
קלעו לישראל: מיכל אפשטיין 19, שי דורון 15, קטיה לויצקי ונועה גנור 6 כ"א, לירון כהן וג'ניפר פליישר 4 כ"א, צעירי 3. במשחק חצי הגמר המקביל: בולגריה - פולין 44:59.