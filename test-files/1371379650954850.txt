מהי הבירה המועדפת של אספן כוסות הבירה?
יוסי ורנר (56) מכרמיאל הוא אספן "רוחב". זה אומר שהוא בעצם אוסף, מעבר לאוסף ה"עוגן" שלו (17,000 תחתיות בירה), גם  אוספים רבים אחרים. 
  
כך, למשל, ניתן למצוא אצלו אוסף קטן של מאפרות, פותחני בקבוקי בירה, מגבות פאב, 12,000 עטים מכל העולם, ו-7,000 מגנטים. אני החלטתי למורת רוחו הרבה לצלם את אוסף כוסות הבירה שלו – וכאן מתחילה אותה דילמה אותה אני עובר מדי יום ראשון לאחר שמתפרסמת כתבת אספנים ותיבת הדואר שלי מתחילה להתמלא באספנים להוטים שרוצים שאצלם אותם. כך קורה שלאחר כ-50 כתבות נוצר מצב שאוסף שצולם "חוזר" אלי בצורה של אספן נוסף. וכשאני עונה שהאוסף כבר צולם, אני נתקל במתקפה מדוע האוסף ה"חדש" טוב יותר. 

  
  צילום: שי רוזנצוויג, עריכה: מישל דור 
עוד נחזור לעם האספנים, אבל ראשית יש לנו את יוסי, קיבוצניק לשעבר שלא היה לו מושג על בירה עד לפני זמן לא רב, ובגלל שהחל לאסוף את התחתיות - הפך שם מוכר בעולם. אז החל להתעניין בנושא בכללותו והכל היה טוב ויפה עד שהוא גילה את האינטרנט - עתה הוא יכול להביט על כוס ולדקלם בבהירות איזו בירה מוגשת בה, מאיזו מדינה, ואפילו את אחוזי האלכוהול. 

  "יש מאות אספנים בתחום הבירה בכל העולם", אומר ורנר, "אני מחליף עם עשרות רבות מהם וזו תעסוקה מלאה", אומר וגורר אותי לקומה השנייה - שם בארגזים על גבי ארגזים נמצאים אלפי פריטים להחלפה לצד אוספים המסודרים בקפדנות. "הנושא של הכוסות מאוד מעניין כי יש חשיבה על תהליך השתייה. כך למשל הוציאה מבשלת "גיניס" כוס בצורה של תוכי, הגרמנים אוהבים את כוסות המגף, שבאו לאחר כוסות עתיקות של קרמיקה ששלטו עשרות רבות של שנים". 

  האוסף כולו שבו קרוב ל-500 כוסות מכל העולם ממורק ונוצץ, שאלה שגוררת אנחה כבדה של האספן: "בוא לא נדבר על תהליך הניקוי. זו משימה שמשביתה אותי לכמה ימים כי זה מסוג האוספים שאם הוא לא נקי ישר מתחילות ההערות וגם לי זה מפריע – אז יש את ימי הניקיון שכשאני מסיים אותם כבר צריך להתחיל לנקות מהתחלה..." 

  לשאלה באיזה כוסות הוא עצמו שותה עונה האספן בגאווה: "אני ישראלי ולכן שותה רק בירות מקומיות בכוסות מקומיות ונהנה מהן עם חבר קרוב, שהשתייה הפכה כבר לטקס במיוחד בימי הקיץ. אני נהנה מאוד מהאוסף אבל לעולם לא שוכח מי אני ומהיכן באתי." 

  
מי שרוצה ליצור קשר עם יוסי מוזמן לשלוח לו מייל ל werner_f@netvision.net.il . 
  מישל דור מחפש אספנים 
עכשיו נחזור לאספנים: ככל שאני נכנס יותר עמוק לעולמם כמו במקרה של יוסי ורנר, אני חש כמו חוקר של תרבות-על, שקשה מאוד להבינה: ממש כמו צייד בג'ונגלים כך אני חש במגעים הראשונים עם אספנים זרים שלא יצרו קשר ראשוני, או שהגיעו בהמלצה של אספן אחר. 
  
"הפיתיון" הוא הקישור לכל כתבות האספנים , אבל אז מתחיל הריטואל: "מה זה אוסף שלא מצטלם טוב? למה אני צריך להופיע בכתבה? איזה פריט אתה הולך להביא לי לאוסף?" והמשפט הקבוע – "למה לכל הרוחות אני צריך את זה? תוסיפו לזה את ההחרמה של הפורום הבולט בנושא ותקבלו את עבדכם הנאמן שפונה מעל בימה זו לציבור האספנים, וקובע - קרוב לנקודת החצי יובל - שגם אני, עבדכם הנאמן, הפכתי להיות אספן, של... אספנים. אז אזרו אומץ וצרו קשר במייל mic.dor@gmail.com ואשמח להוסיף אתכם לאוסף שלי, שעם כל הכבוד, הוא הכי מעניין שיש.