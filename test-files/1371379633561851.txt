הקונגרס: ארה"ב תוודא שישראל תוכל להסיר איומים קיומיים
על רקע הבחירות באיראן, מוסיף ה קונגרס לחשק את מחויבות הממשל לבטחונה של ישראל. הצעת חוק תקציב ההגנה של ארה"ב (הרשאה), שאושרה ביום ו' ברוב גדול בבית-הנבחרים, כוללת סעיף שמחייב את ארה"ב לדאוג לכך, שישראל תוכל להסיר "איומים קיומיים".
הסעיף, שהועלה לדיון ביזמת הציר הרפובליקני פיטר רוסקאם, קובע: "מדיניותה של ארה"ב תהיה נקיטת כל הצעדים הדרושים להבטיח שלישראל תהיה היכולת העצמאית להסיר כל איום קיומי על ביטחונה ולהגן על האינטרסים החיוניים שלה".
"תחושת הקונגרס היא, שיש להעביר מיד לישראל מטוסי תידלוק ותחמושות מתקדמות לפיצוח בונקרים כדי לוודא שלבעלת בריתנו הדמוקרטית תהיה יכולת עצמאית להסיר כל איום קיומי עליה מהתכנית הגרעינית של איראן, לרבות נשקים גרעיניים ומתקני טילים בליסטיים, ולהגן על האינטרסים החיוניים שלה", נאמר בהצעת החוק.
הנוסח מחייב את הנשיא להגיש, מדי שלושה חודשים, לוועדה המתאימה של הקונגרס, דו"ח שמאשש שארה"ב "נקטה את כל הצעדים הנחוצים" לוודא שבידי ישראל היכולות המתאימות להתמודדות עם איומים קיומיים.
קיומו של הסעיף על ישראל בהצעת חוק תקציב ההגנה נחשף בראשונה בסיכום השבועי של יזמות חקיקה בקונגרס, מאת לארה פרידמן, באתר של שלום עכשיו בארה"ב.
סעיף אחר בהצעת החוק אוסר מתן הרשאה למשרד ההגנה לממן רכישת רימוני גז מדמיע ואמצעים אחרים לריסון המונים למדינות במזה"ת ובצפון אפריקה, שבהן מתקיים עתה תהליך של מעבר לדמוקרטיה, אלא אם כן שר ההגנה יאשר, לפני הוועדה המתאימה בבית-הנבחרים, שכוחות הביטחון במדינות הרלוונטיות אינם מפעילים כוח מופרז לדיכוי ביטויי מחאה חוקיים בלתי אלימים". מכל מקום, הסעיף מדגיש כי הוא אינו חל על ישראל ועל שימוש שעושים בכוחות הביטחון בישראל בגז מדמיע, "מאחר שישראל אינה מדינה שנמצאת בתהליך של מעבר לדמוקרטיה".
הצעת החוק משלשת את הסכום שהציע הבית הלבן לתכניות הישראליות-אמריקניות לפיתוח הגנה מפני טילים, לרבות ה"חץ", אך למעט "כיפת ברזל", מ-96 מיליון דולר ל-284 מיליון דולר לשנת הכספים 2014. היא גם מגדילה ב-15 מיליון דולר את הסכום שמציע הפנטגון ל"כיפת ברזל" ל-220.3 מיליון דולר.

הנימוק להגדלת המימון ל" כיפת ברזל " הוא, שייתכן שיהיה צורך להגדיל את יכולת הייצור של "כיפת ברזל" ע"י ייצורה בארה"ב. בניגוד לתכניות האחרות להגנה מפני טילים, כגון "חץ" או "קלע דויד", ישראל היא הבעלים היחידי של הקנין הרוחני על כיפת ברזל, אך מחוקקים מסוימים שואפים להגדיל את מעורבות בארה"ב בייצור הטיל ושדרוגו, לפי דיווח בסוכנות הידיעות היהודית (JTA).