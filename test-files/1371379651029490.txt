מחוברת לפסנתר (ויש לה 500 בבית)
צלילי הפסנתר הענוגים הנובעים מידיה של רבקה'לה בר עוטפים את הדירה החמה ואת האוסף המדהים שלה, הכולל פסנתרים מיניאטוריים. "אני מחוברת לפסנתר מגיל שמונה וחצי, ובכל השנים מאז אני עוסקת בתחום גם כתחביב וגם מקצוע", משתכנעת רבקה לספר לאחר שאני רודה בה בגלל צניעותה המופלאה ("שלא יחשבו שאני שחצנית"). 
  

לאחר שאני מסביר לה שזה בסדר, היא מודה בחצי פה שהיא גם מורה במכללת לוינסקי, שרה, מנגנת במועדוני זמר, מלחינה, מנצחת במקהלות – כלומר, הרי זה רק טבעי שיהיה לה אוסף של פסנתרים, לא? 
  
  צילום: שי רוזנצוויג, עריכה:מישל דור 
"הסיפור של הפסנתר המיניאטורי הראשון הוא יוצא דופן", נעצבות מייד עיניה של האספנית: "מצד אחד הוא זה שהתחיל למעשה את האוסף, אבל מהצד השני מדובר היה בפסנתר שהוצב על המצבה של הדודה שלי שהיתה גם המורה שלי לפסנתר ולצערי נפטרה. כשראיתי את הפסנתר השחור הקטן על המצבה הלבנה שמתי לאות הזדהות גם אחד על הפסנתר שלי ומאז אני לא מפסיקה לאסוף". 

  באוסף לא פחות מ–500 פסנתרים, במגוון כה עצום שיהיה קשה לכתוב אפילו על חלקם. אציין רק שראיתי כמעט את כל החומרים הקיימים בטבע - שמכל אחר נוצר פסנתר קטן כזה או אחר - שמצא את דרכו לדירה של בר. חלק קטן מהפסנתרים אפילו מנגנים מספר צלילים, והיה מרשים לראות כיצד כל אחד מטופח, נקי, ומסודר ומוצב לצד חבריו בארון ענק, לפי סדרות ונושאים כמו למשל פסנתרי ג'ז ובלוז, קומקומים, פסנתרים עתיקים, ואפילו אחד שהוא צעצוע לכלב... 

  "אנשים נדהמים כל פעם מחדש כשהם רואים את האוסף", מודה בביישנות רבקה, "המגוון פשוט מדהים אותם כי דבר כזה לפי מה שהם אומרים ממש לא רואים, ובטח שלא בארץ. לצערי לא מצאתי בארץ אף אספן שכזה, וגם בעולם ישנם רק כמה בודדים, כך שאם יש אי שם מישהו שאוסף או שיש לו פסנתרים להחלפה אשמח עד מאוד להכירו ואם הוא גם מוזיקאי אז בכלל נוכל גם לנגן יחד בשביל הכיף". 

  אז אם על השולחן שלכם יש משהו שנראה כמו פסנתר קטן, או אם אתם אספנים של כל מיני פריטים ויש לכם כמה פסנתרים מיותמים – אני בטוח שרבקה'לה בר תשמח מאוד אם תכתבו לה: brom7219@013.net 

    יש לכם אוסף מעניין ואתם רוצים לפרסם אותו? שילחו מייל עם הפרטים שלכם לאי מייל: mic.dor@gmail.com - ואם המערכת תמצא בכך עניין, ניצור עימכם קשר.