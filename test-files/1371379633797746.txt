אובמה ירד מהגדר; החליט לתת סיוע צבאי למורדים בסוריה
לאחר חודשים רבים של היסוסים, שבמהלכם נטבחו רבבות, שוכנע נשיא ארה"ב, ברק אובמה , כי משטר אסד הפעיל נשק כימי, לרבות גז העצבים סארין, נגד כוחות המורדים במלחמת האזרחים ב סוריה בשנה שחלפה. על סמך קביעה זו, החליט אובמה לתת סיוע צבאי למורדים שאינם איסלמיסטים קיצוניים. כך הודיע אמש (ה') הבית הלבן.
סגן ראש המועצה לביטחון לאומי, בנג'מין רודס, אמר, כי מדובר בהתקפות רבות "בקנה מידה קטן", שבהן נהרגו לפחות 100 בני אדם. לדבריו, "קהיליית המודיעין שלנו משוכנעת, במידה רבה של ודאות, בנכונות הערכה זו בהתחשב בכך שהיא נשענת על ערוצי מידע רבים ועצמאיים".
השימוש בנשק כימי היה חציית "קו אדום" ששרטט אובמה אשתקד, במאמץ להניא את משטר אסד משימוש בנשק כימי. "הנשיא אמר, כי שימוש בנשק כימי ישנה את החישובים שלו, וזה מה שקרה", אמר רודס.
בחודש שעבר אמר אובמה, כי בידי ארה"ב יש הוכחות פיזיולוגיות שנעשה שימוש בגז סארין בזירה הסורית, אך אין בידיה ראיות באילו נסיבות הופעל נשק כימי זה ומי הפעילו. עתה, אמר רודס, מאמינים גורמים מודיעיניים אמריקניים ש-100 עד 150 איש נהרגו בהתקפות נשק כימי ו"קרוב לוודאי שהמספר אינו סופי".
הוא לא פירט מה יהיה "הסיוע הצבאי" שתושיט ארה"ב לחלק מארגוני המורדים, ולא קבע לוח זמנים, אך ציין שהחלטות על אופי הסיוע ייעשו מתוך התחשבות עם הצרכים שיביעו מפקדי המורדים. הוא הדגיש, כי אובמה "לא קיבל החלטה לנקיטת אופציה צבאית כלשהי, לרבות החלטה האם לאסור טיסות במרחב האווירי של סוריה" כדי למנוע מאסד להפעיל את מטוסי חיל האוויר שלו נגד כוחות המורדים.
בשבועות שחלפו החלו כוחות אסד לנחול ניצחונות בקרבות עם המורדים והחזירו לעצמם את התנופה והיזמה במערכה, במידה רבה בעקבות הצטרפות כוחות חיזבאללה למחנה אסד. השבוע קראו שוב מפקדי המורדים למדינות המערב לספק להם נשק נגד מטוסים ונגד טנקים כדי להדוף את מתקפת כוחות הממשלה.
עד עתה הסתכם הסיוע של ארה"ב למורדים בציוד צבאי בלתי קטלני, כגון מערכות תקשורת, מזון ואספקה רפואית. רודס הדגיש, כי "מספיק לומר שהסיוע מעתה ואילך יהיה שונה בהיקף ובכמות ממה שניתן עד עתה". הוא ציין, שממשל אובמה ייוועץ עם בעלות בריתה של ארה"ב על פרטי הסיוע בפסגה של "קבוצת שמונה המדינות", שתיערך בצפון אירלנד בשבוע הבא. גם רוסיה, ספקית הנשק העיקרית של אסד, תשתתף בפסגה.
לפי הערכות של אנליסטים, החליט אובמה לרדת מהגדר ולספק סיוע צבאי ממשי למורדים רק לאחר שהשתכנע, כי בלי סיוע כזה הם יובסו ע"י כוחות אסד וחיזבאללה. ניצחון כזה היה מעצים את חיזבאללה, מחזק את איראן ומאשש הערכה של גורמים ערביים רבים שארה"ב אינה אלא נמר של נייר. תחושת הדחיפות בוושינגטון גברה לאחר שכוחות אסד הצליחו להחזיר לידיהם את עיר המפתח קוסייר.
החשש מפני ניצחון של אסד קבע את הטון בפגישות רבות של בכירי ממשל על הבעיה הסורית שנערכו בימים האחרונים, אך בוושינגטון יש עדיין חילוקי דעות לגבי העמקת המעורבות הצבאית של ארה"ב במערכה. בכירים בסטייט דיפרטמנט דחפו לתגובה צבאית תקיפה, לרבות הפעלת מטוסים של חיל האוויר האמריקני להפצצת בסיסים של חיל האוויר הסורי כדי לשלול מאסד את היכולת להפציץ את המורדים ולהפעיל נגדם נשק כימי, ובה בעת למנוע הגעת משלוחי נשק מאיראן בדרך האוויר.
ההססנות של ממשל אובמה עוררה מורת רוח בקרב בעלות בריתה של ארה"ב ובמזה"ת, במיוחד סעודיה וירדן. מקורות ממשלתיים במדינות אלה אמרו, בשיחות בלתי רשמיות, שמדיניותו הזהירה של אובמה משקפת הלך רוח בדלני בארה"ב. גם מבית נמתחה עליו ביקורת. הנשיא לשעבר ביל קלינטון אמר, שהתנהלותו של אובמה כלפי סוריה היא התנהלות של "שפן".

גם עכשיו רחוקה החלטת הממשל מלהשביע רצונם של ניצים בוושינגטון. הסנטור הרפבוליקני ג'ון מקיין אומר, כי ארה"ב צריכה להכריז על סגירת המרחב האווירי של סוריה. מכל מקום, אפילו הגורמים הניציים ביותר נמנעים מלהטיף למעורבות אמריקנית ישירה במערכה. תעוקת עיראק ואפגניסטאן טרם התפוגגה.