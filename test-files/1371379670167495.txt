בית הדין לעבודה ביטל את פיטורי 60 עובדי הדפוס של מעריב - מדיה ושיווק
ההסתדרות טענה כי מדובר בצעד חד צדדי מצד מעריב בניגוד להסכמים הקיבוציים   (4)   עובדי הדפוס של מעריב מקבלים מרווח נשימה: ביה"ד האזורי לעבודה בת"א קיבל הבוקר את בקשת ההסתדרות וביטל את מכתבי הפיטורים לכ-60 עובדי בית הדפוס של מעריב. ההסתדרות טענה כי מדובר בצעד חד צדדי מצד מעריב בניגוד להסכמים הקיבוציים. 
אתמול שיגר עיתון מעריב מכתבי פיטורים לעובדי הדפוס. רוכש העיתון, שלמה בן צבי, התחייב להפעיל את בית הדפוס ולהעסיק את עובדיו שנה וחצי לאחר הרכישה. בפועל, כבר כעת חצי שנה לאחר הרכישה סוגר בן צבי את הדפוס ומפטר את עובדיו. 
לטענת גורמים במעריב, פעילות הדפוס הביאה להפסד של 10 מיליון שקל, וכדי לייצב את מצבו הכלכלי של העיתון יש צורך לסגור את הפעילות. במעריב גם הוסיפו כי הגיעו בעבר להסכמות עם ההסתדרות על פרישה מרצון של עובדי הדפוס, אך אלא טורפדו על ידי ועדי העובדים. 
הפגנת עובדי מעריב צילום: תומר אפלבאום עשרות מעובדי הדפוס של העיתון הפגינו הבוקר מחוץ לבית הדין לעבודה נגד בן צבי, ודרשו לבטל את פיטוריהם. בשלב זה הוחלט כי ינהלו מו"מ אינטנסיבי, והדיון הבא יתקיים ב-19 ביוני. ההסתדרות מסרה כי היא מברכת על ההחלטה וקוראת להנהלה למצות את המו"מ. 
ממעריב נמסר כי "אנו מברכים על החלטת בית המשפט המחייבת את כל הצדדים להיכנס למו"מ באופן מיידי כפי שבקשנו מהעובדים וההסתדרות במשך תקופה ארוכה".