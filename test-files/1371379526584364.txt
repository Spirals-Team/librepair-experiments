פישר נפרד: "אני משאיר את המשק בתעסוקה מלאה"
"אני משאיר את המשק בתעסוקה מלאה, דבר שלא יכולנו להשיג לו העלינו את הריבית כדי לטפל במחירי הדיור. השאלה על בועת הנדל"ן לא חשובה. השאלה היא אם מחירים עולים יותר מדי מהר, ולשאלה הזאת התשובה היא כן", כך אמר נגיד בנק ישראל היוצא, סטנלי פישר, בראיון באולפן שישי בערוץ 2 הערב (ו').
"לא רק הבנקים בסכנה, גם הציבור, מי שקנה דירות ומי שיש לו דירות. אף אחד לא רוצה שהמחירים ירדו מהר, כמה אחוזים בשנה זה בסדר אבל לא יותר מזה", אמר.
בראיון אמר פישר כי יתגעגע "לאיכות השיחות בין אנשים, ההתלהבות, ההתרגשות הרעשים שאנשים עושים - זה חיים אצל הישראלים. יותר מעניין פה מבמקומות אחרים".
פישר נשאל לגבי היחס של הציבור לבנקים ולטייקונים, ואמר כי "אני יכול להבין את זה, זה מאוד טבעי אצל בני אדם. פופוליזם מפחיד אותי יותר מכל דבר אחר. חושבים שכל העשירים הם טייקונים ומושחתים. זה לא נכון אצל חלק גדול מהם. צריך עסקים מוצלחים ומוכשרים במשק אם אנחנו רוצים לצמוח. מה שאני לא מקבל זה לקחת כמה דוגמאות ולומר 'זה מה שקורה בכל המשק, אז נפסיק עם הסכמי חוב '. זה יהיה מסוכן. זה לא טוב למשק לטווח הבינוני והארוך. צריך לשמור על איזון".
באשר לפוליטיקאים בישראל, אמר פישר: "אני זוכר שכשהשתתפתי בישיבת הממשלה על התקציב הראשון שלי, אז אחד השרים שאל אותי אחר כך 'ראית המון פגישות מהסוג הזה, מה אתה חושב עלינו?', אז אמרתי שהתהליך פחות או יותר אותו דבר בכל העולם, אלא שבארץ עושים הרבה יותר רעש בתהליך.
"ברגע שאתה אומר שאין פרטנר, זה אומר שאתה לא מוכן להיכנס למשא ומתן", אמר פישר בנוגע לסוגייה הפלסטינית. "לו יכולנו לקדם את תהליכי השלום שהיו בסוף תקופת ממשלת אולמרט, היינו מרוויחים".
בנוגע לתהליך בחירת המחליף שלו בתפקיד הנגיד, אמר כי "התהליך בהחלט מתארך, הייתי מעדיף לשבת חודש עם המחליף או המחליפה".

עוד אמר הנגיד היוצא כי הוא יישאר עוד מעט זמן בארץ כדי לארוז, "אבל גם מקווה שאמצא עבודה שתאפשר לנו להיות חלק מהזמן בארץ ולגור כאן. אני לא יודע מה היעד הבא שלי, לא יודע מה המספר טלפון שיהיה לי שם".