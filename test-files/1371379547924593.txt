ביה"ד לעבודה: לפצות ב-100 אלף ש' עובדת שיצאה לטיפולי פוריות ופוטרה - קריירה
השופט טוינר קבע: שיחות התראה לעובד אינן תחליף לשימוע   (1) הדפס   בית הדין האזורי לעבודה בבאר שבע קבע השבוע כי עובדת שפוטרה מעבודתה לאחר שיצאה לטיפולי פוריות, תקבל ממעסיקה פיצוי בסך 100 אלף שקל. 
העובדת, שהועסקה כמזכירה בחברת אשר שינוע, פוטרה מעבודתה לאחר שיצאה לטיפולי פוריות. בתביעה שהגישה נגד החברה, באמצעות עו"ד נדב דלומי, היא טענה כי הודיעה כנדרש לממונים עליה שהיא תיעדר מהעבודה לצורך טיפולי הפריה חוץ גופית. אולם כשחזרה לעבודה היא נדרשה לעזוב את המשרד ולא לשוב אליו עוד. 
עוד טענה העובדת כי פוטרה בלא שהמעסיק פנה לקבל אישור לפיטוריה מהשר או מהממונה על עבודת נשים, כפי שקובע חוק עבודת נשים. 
צילום: דרימסטיים בא כוחה של אשר שינוע, עו"ד אפרים פרומוביץ, טען כי העובדת פוטרה בשל התנהגות בוטה ועצבנית ואי שביעות רצון מתפקודה. לטענתו, מנהלה החברה קיימו עמה שיחות התראה בטרם החליטו לפטר את העובדת. 
השופט משה טוינה קבע כי שיחות התראה לעובד אינן תחליף לשימוע שעל החברה לקיים לו בטרם יפוטר. השופט הוסיף כי החוק אוסר על מעסיק לפטר עובדת בשל היעדרותה עקב טיפולי פוריות במשך 150 ימים מאז הסתיימו הטיפולים, אלא אם ניתן לו היתר מהממונה, דבר שהמעסיקה לא עשתה. לפיכך קבע השופט, הפיטורים נעשו בניגוד לחוק עבודת נשים לחוק שוויון הזדמנויות בעבודה. הוא קבע כי יש לפסוק לטובת העובדת שפוטרה "פיצוי ממשי, כדי להרתיע מעסיקים מלהתנהל בצורה שכזו, הכוללת הפרה של חובת השימוע ואפליית נשים".