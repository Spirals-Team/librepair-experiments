חברות השמירה והאבטחה כופות "חופש גדול" על העובדים - קריירה
מרכז המחקר והמידע של הכנסת הציג נתונים לפיהם לכ-80% ממאבטחי במוסדות החינוך בירושלים לא מוצעת עבודה חלופית בחודשי הקיץ ■ "עובדי השמירה הם אוכלוסייה שנוטים להתעלם מקיומה בשיח הציבורי"   (6) הדפס   דו"ח של מרכז המחקר והמידע של הכנסת שפורסם באחרונה, ממפה לראשנה את תחום האבטחה והשמירה בישראל וקובע כי עובדי קבלן אלה חשופים להפרות שיטתיות של חוקי עבודה וכן סובלים מתנאי עבודה קשים. 
לפי הדו"ח, שנכתב לבקשת ח"כ אילן גילאון (מרצ), ברשויות המקומיות בישראל עובדים 4,614 עובדי שמירה ואבטחה. 
צילום: אייל טואג הדו"ח מציג ממצאים שנאספו מסקר שערכה עמותת "מעגלי צדק" בירושלים ומהם עולה כי בעיה קשה בקרב עובדי שמירה היא היעדר תעסוקה בחודשי הקיץ, כשמוסדות החינוך סגורים. 
בסקר דיווחו 81% מהעובדים כי חברת הקבלן לא מספקת להם תעסוקה חלופית בחודשי הקיץ, והמשמעות היא שעובדים אלה נדרשים לחפש לעצמם פתרונות תעסוקתיים אחרת יוותרו בלא משכורת. 
"מוסדות חינוך אינם מעסיקים עובדים במהלך כל השנה ושעריהם סגורים לתקופה ארוכה בחופשת הקיץ, מצב המעלה טענות בדבר רמת הביטחון התעסוקתי של עובדי השמירה", נכתב בדו"ח. 
עוד עלה מהסקר של מעגלי צדק, שנערך ב-2013-2012, כי 33% מהעובדים לא קיבלו תשלום על דמי הבראה, 93% מהם לא קיבלו תשלום עבור דמי חגים ומחציתם לא קיבלו כלל ימי חופשה או באופן חלקי. בדיקה אחת של העמותה ב-2012 העלתה הפרות של 12 חוקי עבודה וצווי הרחבה בקרב עובדים אלה כמו ניכויים לא חוקיים, הפרשות פנסיוניות חלקיות ואי תשלום ימי חג. 
בדו"ח הודגש כי לא ברור מהו מספרם הכולל של עובדי הקבלן בישראל, בשל דיווחים שונים. כך למשל, לפי למ"ס קבוצה זו מונה 77,500 עובדים ואילו לפי איגוד לשכות המסחר מספרם הוא 250 אלף. "קיים קושי לאמוד את היקף ההעסקה באמצעות חברות מתן שירותים ", כתבו מחברי הדו"ח, אסף וינינגר ונעמה טשנר. 
עוד צוין ניכרת בעיה של פיקוח על חוקי העבודה, שכן "בין כלל הגורמים העוסקים בפיקוח לא קיים מנגנון מתאם רשמי. הרשויות המקומיות מפקידות בידי משכ"ל (חברה למשק וכלכלה, חברה בת של המרכז שלטון מקומי) את הנתונים המצויים בידם ומשכ"ל מופקדת על הליך הפיקוח כפי שנקבע במכרז. כאשר נמצא ליקוי או מתגלה הפרה "חוצת קווים" של תנאי המכרז על ידי קבלן -השירותים, ייתכן ומשכ"ל תעביר, באופן וולונטרי, את הנתונים למשרד הכלכלה. עם זאת, קיים שיתוף פעולה מסוים בין משכ"ל ומשרד הכלכלה, למשל, בתהליך עיצוב תקנות חדשות לבודקי שכר". 
במשרד הכלכלה האחראי לאכיפת חוקי העבודה במשק, ציינו בדו"ח כי ב-2010-2012 התקבלו במינהל להסדרה ואכיפה 600 פניות הנוגעות לענף השמירה והאבטחה, מתוכן 150 תלונות שיש בהן חשד להפרה של חוקי עבודה. ב-2011-2012 נפתחו כ-100 תיקי חקירה, שהובילו לכתבי אישום והתראות. אלה, הדגישו במשרד, התרחשו בזמן שקדם לכניסה לתוקפו של החוק להגברת האכיפה ביוני 2012, המטיל אחריות וסנקציות כספיות משמעותיות על מזמיני שירות שלא פיקחו כראוי על זכויותיהם של עובדי הקבלן. 
"החוק החדש יצר מערך הרתעה שישפר את נורמת הפעילות של המעסיקים בשוק העבודה ויעניק למספר עובדים רב יותר את ההגנה על זכויותיהם", ציינו במשרד. "החוק גם אפשר לעובדים, בתנאים מסוימים, לפנות בתביעות אזרחיות כלפי מזמיני השירות. עם זאת, המינהל אינו יכול במסגרת סמכויותיו, לתת מענה לפניות של מועסקים התובעים את זכויותיהם. תלונות אזרחיות נידונות בבתי הדין לעבודה". 
מרטין וילר, ראש תחום עובדי קבלן בעמותת מעגלי צדק, מדגיש כי חשיבותו של הדו"ח בכך שהציף את הבעיות הנקודתיות המאפיינות את עבודת השמירה והאבטחה. "עובדי שמירה ואבטחה הם אוכלוסיה שנוטים להתעלם מקיומה בשיח הציבורי", אומר וילר. 
"הפגיעה בקרב השומרים היא כפולה - הן הפרות שיטתיות של חוקי העבודה, והן בעובדה כי כשבתי הספר סגורים, גם השומרים נאלצים לצאת ל'חופש גדול' כפוי בו הם נותרים ללא משכורת. 
"זו פעם ראשונה שנעשה מיפוי של תופעת עובדי השמירה במוסדות החינוך ברשויות המקומיות, באופן המתייחס הן לפגיעה בתנאי העסקתם והן מציף שאלות עקרוניות שמטרידות את העובדים, למשל - מה יעשה עובד בחודשי הקיץ כשבית הספר סגור ומשכורתו מצטמצמת כמעט לאפס?".