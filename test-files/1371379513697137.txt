מדד מאי עלה ב-0.1%; התרומה העיקרית - מחירי הסיגריות והחשמל - שוק ההון
לעליית המדד במאי תרמו, בין היתר, התייקרויות הפירות טריים (6%), תרבות ובידור (1%) ודיור (0.9%)   (29)   מדד המחירים לצרכן לחודש מאי עלה ב-0.1%, כך פירסמה הלשכה המרכזית לסטטיסטיקה. ההערכות בשוק היו כי המדד יעלה בכ-0.3%-0.2%. 
לעליית המדד במאי תרמו התייקרויות בסעיפי פירות טריים (6%), תרבות ובידור (1%), דיור (0.9%), סיגריות (12.2%). העליות קוזזו בעקבות הירידה במחירי הירקות הטריים (4.4%), תחבורה ותקשורת (1.1%), שירותי עריכת מסיבות (2.9%) ומזון (0.2%). 
בבנק איגוד מעריכים כי המדד עשוי להשפיע על החלטת הריבית של בנק ישראל בסוף החודש - ההחלטה האחרונה של סטנלי פישר כנגיד הבנק היוצא. 
בבנק הפועלים מעריכים כי האינפלציה החזויה לעשר החודשים הבאים ולשנת 2013 נותרה 1.9%. בתחזית לקחו כלכלני הפועלים בחשבון את השפעת העלאת שיעור המע"מ ב-1% ל- 18% כצעד להפחתת הגירעון בתקציב וכן תודות במחירי המזון והתוצרת החקלאית ובמחירי הנפט בעולם. 
יניב פגוט, האסטרטג הראשי של קבוצת איילון, מסר כי: "מדד חודש מאי, כמו מדדים רבים בשנה האחרונה, הפתיע כלפי מטה ומספק אינדיקציות נוספות לגבי חולשה בביקושים במשק ותחרות מחירים גוברת המשחקת לידי הצרכנים במשק. 
צילום: דן קינן "בנטרול צעדי המיסוי ועליית מחירי החשמל, המחירים במשק ירדו בחודש מאי. הבלימה בעליית מחירי הדירות, שמהווה הפתעה חיובית לאחר רצף נתונים מדאיגים, אינה מלמדת על שינוי מגמה ונראה כי הריבית הנמוכה במשק בצוותא עם צעדי המיסוי והפסיביות של הממשלה בתחום הגדלת ההיצע תקשה על שינוי מגמה בענף בטווח הנראה לעין", אמר. 
לשיטת פגוט, למרות המדד הנמוך, בנק ישראל לא צפוי להוריד את הריבית במשק החודש: "לאחר הבליץ של בנק ישראל בחודש מאי בזירת הריבית, במהלכו הפחית 0.5% מריבית הבסיס, הרי בהחלטת הריבית החודש לא צפויה הפחתה ריבית מיידית נוספת, אך היה וסימני ההאטה במשק יגברו, או לחלופין השקל יתחזק באופן ריאלי חריג אל מול הדולר, הרי הריבית במשק תוסיף לרדת". 
אסף שאול, סמנכ"ל השקעות באלפא פלטינום קרנות נאמנות, מסר בתגובה למדד: "בהנחה שבנק ישראל ימשיך במגמה שלו ויתעלם מעליית מחירי הדיור (0.3%), אנו צופים שהסיכוי לירידת ריבית בטווח הקצר יעלה. להערכתנו, המדד הנמוך יגרום לעליות שערים באגרות החוב ביום ראשון כאשר הסיבה העיקרית לכך היא היכולת של בנק ישראל להמשיך ולהוריד את הריבית בעקבות האינפלציה הנמוכה". 
אילן ארצי, מנהל השקעות ראשי של בית ההשקעות הלמן-אלדובי התייחס גם כן ואמר כי המדד הנוכחי מבטא את החולשה בביקושים במשק. "אנחנו מעריכים כי המדד הבא יהיה גבוה יותר, אך יושפע מהעלאות המיסים ומדיניות הממשלה ולא מביקושים אמיתיים. לאחר מכן  אנחנו מעריכים כי האינפלציה צפויה להיות נמוכה מאוד עד אפסית בטווח של שנה קדימה מכיוון שתנאי המאקרו של המשק והכלכלה העולמית לא מספקים היום רוח גבית ללחצים אינפלציוניים. בנוסף לכך, גם במחירי הסחורות בעולם ראינו התמתנות מסוימת בתקופה האחרונה, כך שגם בחזית הזו אנחנו לא רואים גורם שמהווה כיום סיבה טובה לעליית מחירים".