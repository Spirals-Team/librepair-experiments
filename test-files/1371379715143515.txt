אור עקיבא: "יעקב אדרי ושמחה יוסיפוב מאחדים כוחות"
• צוות חדשות מגדלור 
דיי מדהים היה לפתוח חלק מהמקומונים בסוף השבוע האחרון. לפחות בשניים מהם, הוצג שיתוף פעולה הירואי בין שמחה יוסיפוב ליעקב אדרי בנושא אולמות האירועים של העיר כפי שפורסם בשבוע שעבר, כשלמעשה, המצב בפועל דיי שונה: כזכור- יוסיפוב ואדרי מתמודדים אחד נגד השני בבחירות לראשות העיר אור עקיבא בבחירות הקרובות.

הדבר קרה במקומונים "מבט מקומי" ו-"כל השבוע", הרואים אור בחדרה והסביבה מידי יום שישי. ב"מבט מקומי", החליטו לתת את הכותרת דווקא לאדרי: "יעקב אדרי: יימצא פתרון לבעיית אולמות האירועים באור עקיבא". בתוכן הידיעה נכתב כי "ביוזמה משותפת של חבר הכנסת לשעבר יעקב אדרי וראש עיריית אור עקיבא שמחה יוסיפוב, התקיים ביום שני השבוע דיון בוועדת הפנים של הכנסת". גם כאן- לאדרי ניתנה קדימות על פני יוסיפוב. 
במקומון "כל השבוע" הנחשב לדתי ומסורתי מבין המקומונים באזור, נתנו הפנייה בשער העיתון לידיעה עם כותרת שאמרה: "יעקב אדרי ושמחה יוסיפוב מאחדים כוחות למען אולמות האירועים באור עקיבא". גם בעיתון הזה מציינים את "היוזמה המשותפת" של השניים. 
גם מגזין המושבות ציין כי " על רקע הבחירות המתקרבות ארע השבוע איחוד כוחות נדיר בין ראש עיריית אור עקיבא, לשר וראש העיר לשעבר יעקב אדרי שהכריז על התמודדותו לתפקיד ראש העיר בבחירות הקרובות". 
למרות האמור, מאחורי הקלעים נלחמו שני המחנות בקרדיט לדיון. מצד אחד מחנה יוסיפוב שטען כי ראש העיר פועל למען הנושא, מצד שני מחנה אדרי שטען כי הוא למעשה זה שיזם את הדיון בכנסת. 
ובתוך כך, זכה נושא האולמות לסיקור גם ב"ידיעות חדרה" בהתבסס על הודעה לעיתונות מלפני שבועיים וכתב כי בין היתר מדובר ב"אולמי פלנטה" ובעליו יוסף חכם. חכם אגב, הופיע לדיון בכנסת ותקף את מנהל מקרקעי ישראל בטענה כי ניסה להסדיר את ענייני האולם אך לא הצליח במשימה עקב קשיים שהערימו עליו במנהל.