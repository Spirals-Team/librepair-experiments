לראשונה בהיסטוריה: אינדפנדיינטה ירדה ליגה
אחרי ירידת הליגה של ריבר פלייט (שעלתה חזרה אחרי עונת אחת), נותרו בארגנטינה שתי קבוצות בלבד שמעולם לא נשרו לליגה השנייה. הערב (ש') בוקה ג'וניורס נותרה היחידה ברשימה אחרי שאינדפנדייטה, לראשונה ב-108 שנות קיומה, ירדה לליגה השנייה עם הפסד 1:0 ביתי לסן לורנסו. 
  
אחד ממועדוני הפאר בארגנטינה הגיע לטורניר הפינאל במצב קשה בטבלת היורדות (חישוב ממוצע של שלוש העונות האחרונות). למרות זאת, באבז'נדה האמינו כי יצליחו לצאת מהבור הגדול וצירפו רכש מרשים, בתקווה לחסוך מעצמם את הסבל. אבל גם זה לא עזר. 
  

אינדפנדיינטה מאוכזבת (תמונת ארכיון) (צילום: AP) 
  
למחזור הלפני האחרון הגיעו האדומים בידיעה שרק ניצחון שלהם, בתוספת הפסד של ארחנטינוס ג'וניורס וסן מרטין מסן חואן יותיר להם סיכוי במחזור הנעילה. כאמור, גם הסיכוי הקטן אבד, כשבדקה ה-59 אנחל קוראה השתיק את האוהדים באצטדיון "ליברטדורס דה אמריקה", ששריקת הסיום מצאה אותם ממררים בבכי ביציעים. 
  
במקביל, סן מרטין, שעדיין לא הבטיחה בעצמה את בליגה הראשונה, לא התחשבה במסורת של אינדפנדיינטה ובתפילות של עשרות אלפי אוהדי אוהדיה וניצחה במגרשה 0:2 את אסטודיאנטס לה פלאטה. שערים של חורחה לונה (דקה 18) וסבסטיאן פנקו (79) סידרו לקבוצה מצפון ארגנטינה את שלוש הנקודות החשובות והשאירו לה סיכוי לשרוד בליגה במחזור האחרון. 
  
גם ארחנטינוס ג'וניורס עשתה את שלה עם 0:1 ביתי על קולון סנטה פה. שער של חואן אנאנגונו האקוודרי בדקה ה-54 הכריע את התמודדות וקירב את המנצחת להבטחת ההישארות.