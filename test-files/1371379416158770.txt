השבוע באח הגדול
ענת, לבנה וטהוניה מתות לעשן ג'וינט, פאולינה ממשיכה לעצבן ועם ישראל מבאס את מביני העניין ושולח את דנה אל החופשי. כל מה שקרה השבוע בבית האח הסר דיווח מפייסבוק פרסומת משימת הרודן הגדול הסתיימה. כל דיירי הבית חגגו על מה שנראה כמו כמות מכובדת של קאפקייקס וגלידות. פאולינה המשיכה לטנף על טהוניה: "אני כבר משתגעת מזה. אני לא יכולה יותר כבר". גילי מצידו אומר להם שהוא בטוח שטהוניה נהנתה לקרוע את תמונותיו ושהיא בטח הייתה הכי פעילה בקטע הזה של המשימה. "יומיים לא צחקתי", מקוננת דורין ותוקעת את הלשון שלה עמוק יותר בישבנו של גילי. בכל זאת, חודש גאווה. יניב מסתובב בלי חולצה ומחמיא לגילי על כישורי השירה שלו.

חלקה הראשון של משימת הרודן הבהיר טוב מאוד מה הבעיה הגדולה עם העונה הנוכחית של האח הגדול: היא לא מתפתחת לשום מקום. משימת הרודן הגדול, משימת הישאחדות ומשימת הזמן - תמיד גילי וטהוניה יריבו, תמיד האח הגדול יפייס את טהוניה ותמיד גילי ומעריציו בבית יתמרמרו על זה. לא משנה מה הקונטקסט, התוכן זהה. והשאלה שצריך לשאול היא מתי נמאס לראות את הדבר הזה קורה שבוע אחרי שבוע אחרי שבוע.

אבל, ההדחות דווקא מפתיעות, וכך מצאנו את עצמנו ללא דנה. צפניה לא מבין את דפוסי הסימוס של החרדים. הרי למען השם, יש טריליון מהם בישראל. האם באמת כל כך קשה לסמס לאח הגדול? זו ההדחה המבאסת השנייה של העונה. קודם בני, עכשיו דנה. שני האנשים היחידים במדינה שמסוגלים לגרום לחזרה בתשובה המונית. בגללם, הדת נראתה כמו דבר מהנה. טוב, אולי כי הם לא ממש היו דתיים וגמעו אלכוהול בכמויות מטורפות.

עוד עניין בבית שתפס השבוע כותרות: שיחת הסמים של ענת, טהוניה ולבנה, שפשוט ממש מתות לג'וינט. זוהי הפעם השנייה בה שיחת סמים בבית האח דולפת לרשת. בפעם הקודמת, כיכבה בה יאנה יוסף. שיחה נוספת שדלפה, היא שיחה בין פאולינה לענת. ובה מאשימה פאולינה את יורם זק בכך שהוא מפלה לרעה את יתר הדיירים לעומת טהוניה רובל. "אנחנו כמו בובות שלו, הוא נותן לה לעשות מה שהיא רוצה", טענה פאולינה. לא ברור איך עפר שכטר הצליח להתמודד עם הבכיינות הזו.

ולסיום, חמוסוני הלילה שלנו קלטו את טהוניה, אבי, יניב ושלי משוחחים על זה שהפקת התוכנית מתכננת את כל המצבים הנפיצים מראש. אבי לא מסכים וטוען: "אנחנו מפליגים בדמיונות, בקונספירציות ובתאוריות". טהוניה נוחרת בבוז ומסכמת: "כל אחד כאן הוא בובה של האח הגדול".