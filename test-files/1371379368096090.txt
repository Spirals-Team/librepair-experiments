תדהר תבנה שני מגדלי מגורים וקניון בבאר יעקב עבור 130 מיליון שקל - נדל"ן
הקבוצה זכתה במכרז הביצוע שפירסמה קבוצת יצחקי, היוזמת את הפרויקטים ■ בשנים האחרונות נבנו בבאר יעקב מאות יחידות דיור     חברת תדהר זכתה במכרז לביצוע פרויקט מגורים וקניון בבאר יעקב עבור קבוצת יצחקי, בהיקף כולל של 130 מיליון שקל. במסגרת החוזה תקים החברה שני מגדלי מגורים בני 21 קומות כל אחד ו-160 דירות בסך הכל. 
קניון באר יעקב המתוכנן יהיה בחלקו פתוח ובחלקו מקורה, ייבנה על שטח של כ-6.5 דונם, ויכלול כ-9,000 מ"ר של שטחי מסחר ו-15 אלף מ"ר נוספים של חניונים. הקניון נבנה בסמוך לפארק, והוא יכלול שתי קומת קרקע וקומה מסחרית נוספת, עם חניה תת-קרקעית ובה כ- 350 מקומות חניה. 
הדמיית קניון באר יעקב צילום: Arceffect בשנים האחרונות עוברת באר יעקב תהליך של בנייה מואצת למגורים, במסגרתה הוקמו מסר שכונות חדשות, דוגמת תלמי מנשה ושכונת פארק המושבה, הכוללות מאות יחידות דיור. לדברי רוני טננבאום, סמנכ"לית השיווק של קבוצת יצחקי, "התב"ע המפורטת של הקניון והמגורים אושרה לאחרונה, וזאת לאחר שתב"ע מתארית שהייתה בתוקף משנת 2001 לא איפשרה בנייה במגרשי המסחר". 
טננבאום מוסיפה כי "לאחר 4 שנים, בהם תיקנו והתאמנו את התב"ע לסגנון המגורים של באר יעקב המתפתחת, לאחרונה התקבלו כלל היתרי הבנייה לפרויקטים והבנייה בשטח כבר בשלבים מתקדמים. מבדיקות שערכנו עולה שהקמת הקניון החדש ממצה את פוטנציאל שטחי המסחר הנדרשים כיום בבאר יעקב. כמו כן, הקניון צפוי להתאכלס בעוד פחות משנתיים". 
פרויקט 2B בבאר יעקב צילום: Arceffect