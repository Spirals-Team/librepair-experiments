2,132 עורכי דין חדשים הוסמכו - מספר עורכי הדין עלה ל-54 אלף - דין וחשבון
שיעור הנשים - 54% ■ המוסמך הצעיר ביותר הוא בן 24 והמבוגר ביותר בן 75     2,132 עורכי דין חדשים הצטרפו ל-51,708 עורכי דין שחברים בלשכת עורכי דין בטקס שנערך ביום חמישי בבנייני האומה בירושלים. כעת עומד מספרם הכולל של עורכי דין הרשומים על כ-54 אלף עורכי דין. מנתוני הלשכה עולה כי המוסמך הצעיר ביותר הוא בן 24 והמבוגר ביותר בן 75. 
54% מבין המוסמכים היו נשים. 456 מבין המוסמכים החדשים, הם בוגרי אוניברסיטאות. כמות בוגרי הקריה האקדמית קריית אונו דומה לכמות בוגרי ארבע האוניברסיטאות יחד ועומדת על 432 מוסמכים. מבין האוניברסיטאות האוניברסיטה העברית מובילה עם 152 מוסמכים חדשים, אחריה נמצאת אוניברסיטת בר אילן עם 118 מוסמכים. 99 מוסמכים הם בוגרי אוניברסיטת תל אביב, ו-87 הם בוגרי אוניברסיטת חיפה. 
בנוסף לבוגרי האוניברסיטות, מצטרפים ללשכה 1,626 מוסמכים חדשים בוגרי מכללות, מתוכם: בוגרי הקריה האקדמית קריית אונו, 266 הם בוגרי מכללת רמת גן, 260 הם בוגרי המכללה למנהל, 216 הם בוגרי מכללת שערי משפט, 198 הם בוגרי מכללת נתניה ו-169 הם בוגרי המרכז הבינתחומי בהרצליה. 
מספר המוסמכים הגדול ביותר הוא עורכי דין שרשומים במחוז תל אביב עם 1,255 מוסמכים, אחריו מוביל מחוז חיפה עם 322 מוסמכים. מחוז ירושלים במקום השלישי מונה כ - 255 מוסמכים, מחוז הדרום מונה 190 מוסמכים ומחוז הצפון מונה 110 מוסמכים.
ראש לשכת עורכי הדין, עו"ד דורון ברזילי, שפתח את טקס ההסמכה בירך את עורכי הדין החדשים ואמר כי " הארכת ההתמחות, תוך קיום פיקוח שיוודא כי ההתמחות מעניקה את ההכנה הטובה ביותר, וכן שינוי מתכונת הבחינה מכזו הבוחנת שינון וזיכרון לבחינה הבודקת יכולת ניתוח, ניסוח והבנה, הם צורך קיומי של ממש עבור המקצוע. חובה לקדם חקיקה אשר תשמור על רמת מקצוע נאותה של הנכנסים בשערי מקצוע עריכת הדין". 
שרת המשפטים, ציפי לבני, ביקשה מהמוסמכים: "כשתופיעו בבית המשפט הלב לא צריך להישאר מחוץ לאולם. הוא חלק מההליך המשפטי. אל תשאפו רק לניצחון, אלא לניצחון צודק, שלוקח בחשבון ערכים, מוסר, אתיקה, צלם אנושי, יושרה, ואהבת המקצוע - זה צריך ללכת יחד איתכם". 
צילום: איל ורשבסקי היא הוסיפה כי "המשפט איננו שייך לאליטות. אני רואה את תפקיד שלי כך שנוכל לשפוך אור על מקומות חשוכים ולהנגיש את הצדק לכל, לשמור על ערכים ועל מוסר ועל ביטחון אזרחינו, וכמובן, על עצמאות מערכת המשפט ובית המשפט העליון. חשוב גם שתעזרו לחזק את אמון הציבור בבתי המשפט". לבני קראה לקדם את תהליך כינון החוקה. לדבריה "אני מאמינה שצריך לחוקק חוקה שתחזק את הערכים שלנו. יש כאלה שרואים את מקור הסמכות בהלכה ולא בחוק ובמשפט. מקור הסמכות שלנו כעם הוא במערכת המשפט והחוק שבהם גלומים ערכינו כמדינה יהודית ודמוקרטית".