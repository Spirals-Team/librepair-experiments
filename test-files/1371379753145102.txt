נדחתה ייצוגית נגד כור: "לא התחייבה לפרוע אג"ח של החברה הבת" - דין וחשבון
בית המשפט: "חברות קורסות לעתים; לא תמיד בא להן רווח והצלה מחברות אחרות הקשורות אליהן ברמה זו או אחרת"     שופטת בית המשפט המחוזי בתל אביב, ד"ר דרורה פלפל דחתה בשבוע שעבר בקשה לאישור תביעה ייצוגית בסך של 25 מיליון שקל שהוגשה בשנת 2007 נגד חברת close כור נתוני המסחר המלצות אנליסטים הרשמה לנתונים בזמן אמת חדשות חברה הוסף לתיק אישי   לגרף ניתוח טכני כור תעשיות, נושאי משרה בחברה ומשרד עוה"ד קוסט, פורר, גבאי את קסירר, רו"ח, אשר היו רואי החשבון של החברה. במסגרת התביעה התבקשה אכיפת התחייבות כור לטובת מחזיקי אגרות חוב של החברה הבת מפעלי פלדה מאוחדים, לפרוע את האג"ח. 
התביעה הייצוגית הוגשה בשנת 2007 על ידי עובדיה קדמי, כלכלן ורו"ח בה הוא טען כי הוא הוטעה על ידי כור תוך שהוצגו לו מצגי שווא לפירעון אגרות חוב מסדרה 1 שהונפקו על ידי חברת מפעלי פלדה מאוחדים, שכור שימשה כבעלת השליטה בה. 
לדבריו, כור התחייבה למחזיקי האג"ח להמציא פתרון לפירעון אגרות החוב של החברה, אך נמנעה מלקיימה. לדבריו "מאחר שמדיווחי החברה עלו קשיים בפירעון האג"ח, נטלה על עצמה כור שבתקופה הרלוונטית היתה בעלת השליטה בחברה (למעלה מ-70% מניות), התחייבות לפירעון האג"ח והציגה מצגים שונים בעניין זה אשר התבררו כמטעים". 
קדמי הוסיף כי "התחייבות זו של כור כלפי החברה מהווה התחייבות גם כלפי צד ג'- בעלי האג"ח". בנוסף הוא טען כי "כור התעשרה שלא כדין על חשבונו וחשבון מחזיקי האג"ח על ידי משיכת דמי ניהול מופרזים בתקופה הקשה של החברה ומבלי לסייע לה במצבה הקשה". התובע הייצוגי סמך את הטענה על הניסוח בדו"חות הכספיים שלה החברה, שלפיהם "כור תמציא פתרון לפירעון התחייבות החברה למחזיקי אג"ח". 
השופטת לא קיבלה את הטענה וקבעה כי "השפה העברית מספיק עשירה ומכירה את המילה התחייבות, כך שספק רב לי אם ניתן לקרוא למילים: תמציא פתרון-התחייבות מפורשת לשלם את כספי אגרות החוב. כל שניתן לקרוא לתוכן זו אמונה בכוחה של כור וציפייה למצוא פיתרון להסדרת המצב או כפי שהסלנג אומר 'יהיה טוב' , מכאן ועד התחייבות לשלם כספים הדרך לא קצרה: ועל ציפייה אופטימית- ספקולטיבית, המחוקק לא בחר להגן". 
השופטת התייחסה לתובע הייצוגי וציינה כי הוא רו"ח וכלכלן במקצועו "וביצע את עסקת רכישת האג"ח כאשר הוא מבין היטב את מצבה הקשה של החברה. היו בפניו כל הנתונים הרלוונטיים העדכניים על מצבה של החברה; הוא אף ראה את התנהגות ערך האג"ח (ירידה חדה מאוד) יום לאחר פרסום הדוח המיידי ויום לפני שרכש את האג"ח. הוא ביצע רכישתו אחרי שהחברה הודיעה שלא תוכל לעמוד בפירעון הקרן". 
לדברי השופטת "חברות קורסות לעיתים. לא תמיד בא להן רווח והצלה מחברות אחרות הקשורות אליהן ברמה זו או אחרת". השופטת תהתה הכיצד יכול היה התובע הייצוגי להיות מוטעה? הרי כל הפרטים היו ידועים לו עובר לרכישה"? ופסקה כי התובע הייצוגי באופן אישי לא הוטעה". השופטת הוסיפה וציינה כי במקרה זה התובע הייצוגי אף לא הוכיח הטעיה של כלל הקבוצה. 
השופטת דחתה גם את הטענות שנטענו נגד משרד רוה"ח לפיהן הוא התרשל באי הכללת אזהרת עסק חי בדו"חות הפיננסיים, וקבעה לעניין אופן פעילותו כי: "הערת "עסק חי" מלבד העובדה שהיא מזהירה את המשקיעים בחברה, יכולה להשפיע גם על המשך קיומה. כשהמצב הכלכלי קשה, והדבר בא לידי ביטוי במאזן האחרון שפורסם ובדוחות הכספיים, וכשנעשה ניסיון לשקם את החברה באמצעות הזרמת הון מבחוץ, נראה שרואי החשבון נקטו בזהירות שאותה מחייב גילוי הדעת של רואי החשבון, ורצו לתת צ'אנס נוסף לחברה כדי לשפר את מצבה הכלכלי ובכך לדאוג גם לבעלי אג"ח שלה". 
השופטת דחתה את הבקשה וחייבה את התובע הייצוגי לשלם הוצאות משפט ושכר טרחת עורך דין בסך של 10 אלף שקל לכל אחד מהנתבעים ובסך הכל 100 אלף שקל. 
משרד קוסט פורר יוצג על ידי עורכי הדין ניר כהן ורוני לפן.