עכו: נעים מנסה להחתים את חטיב וגלושביץ'
הסולחה בין ראש עיריית עכו שמעון לנקרי ליו"ר הפועל עכו יהודה ברשישת, שנערכה ביום שישי האחרון בביתו של ראש העיר, נתנה את האות להכנות הקבוצה לעונה הקרובה. 
  
הבוקר תחל עכו בהחתמת שחקנים ובגיבוש הסגל לעונה הבאה, כאשר הראשונים שיחתמו הם שחקני הסגל: דודו גורש, סרדה קנזביץ', ברניסלב יובאנוביץ, משה מישאלוף, ויובל שבתאי. לאחר מכן צפויים לחתום שחקני הרכש בהם מעוניין המאמן יובל נעים - עלי חטיב והחלוץ ולדימיר גלושביץ'. 
  

יובל נעים לוחץ לצרפו. עלי חטיב (צילום: עוז מועלם)   
בסוף השבוע הציע אלון חרזי לנעים את סארי פלאח ודניאל הבר והיה בטוח שהמאמן ישתכנע, אך נעים סירב לצרף את השחקנים הללו. עם זאת, נעים הבהיר לחרזי כי ינסה להביא לעכו שחקנים אחרים שלא בתוכניות של מכבי חיפה, כמו סנטיהו סולליך, מוחמד כליבאת, שלומי אזולאי ואלון תורג'מן. 
  
בקרבתו של חרזי לא מתכוונים לתת יד חופשית לסוכניו של יובל נעים, שמרבית שחקני עכו מיוצגים על ידם. היועץ מתכוון לבדוק אופציות נוספות לפני שיאשר את שחקני הרכש שידרוש המאמן.