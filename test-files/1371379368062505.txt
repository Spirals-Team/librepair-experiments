בורסת טהרן קפצה לאחר ניצחון רוחאני בבחירות לנשיאות - גלובל
ניצחונו הסוחף של המועמד הנחשב למתון דחף את מדד TSE האיראני לעלייה של 4.5% ביומיים; למרות הסנקציות המחריפות והפיחות החד במטבע המקומי, בורסת טהרן טיפסה ביותר מ-200% מאז 2005, אז נכללה איראן ברשימת 11 הכלכלות המבטיחות של גולדמן סאקס   (1)   בורסת טהרן שואבת אופטימיות מניצחונו הסוחף של המועמד המתון חסן רוחאני בבחירות לנשיאות איראן. בתוך יומיים מזכייתו של רוחאני, שקיבל יותר מ-50% מקולות הבוחרים, קפץ מדד TSE האיראני ב-4.5%, כשהיום הוא ננעל בעליות של 2.5%. 
בורסת טהרן, המונה קרוב ל-350 חברות, היתה אחת מהשווקים הפיננסים שהפגינו את הביצועים הטובים ביותר בעולם בין השנים 2002 ל-2011, והמשיכה לרשום עליות גם בשנתיים האחרונות, למרות ההחמרה בסנקציות הכלכליות על איראן, הלחץ הבינלאומי הכבד המופעל עליה והפיחות החד בערך הריאל האיראני בשוק המט"ח העולמי (ב-10 השנים האחרונות נחלש הריאל מול הדולר האמריקאי ביותר מ-40%). 
צעירה איראנית חוגגת בטהראן את בחירת רוחאני צילום: אי–פי הסיבה המרכזית לעלייה העקבית במדד היא צמיחתה המרשימה של הכלכלה האיראנית , שרשמה גידול ממוצע של יותר מ-5% בין 2002 ל-2011. ב-2005 נכללה איראן ברשימת NEXT 11 של גולדמן סאקס, המונה את אחת עשרה הכלכלות עם הפוטנציאל להפוך לגדולות בעולם במאה ה-21.עם זאת, ב-2012 נפל התמ"ג האיראני ב-1.9%, לפי נתוני CIA. ב-8 השנים שחלפו מכניסתה של איראן לרשימה טיפס מדד TSE האיראני ביותר מ-200%. 
נכון למאי 2013 הסתכם שווי השוק הכולל של החברות במדד ב-177 מיליארד דולר. שלושת המגזרים הגדולים בבורסת טהרן הם ענף חברות הכימיקלים, המהווה 24% משווי השוק הכולל של החברות במדד TSE; ענף המתכות, שמחזיק ב-15.5%; מגזר הנפט והאנרגיה, עם 12% משווי השוק של המדד. החברה הגדולה במדד היא חברת הפטרוכימים הלאומית של איראן, הנמצאת בבעלות ממשלתית. שווי השוק של החברה הוא 20.5 מיליארד דולר, המהווים 11.5% משווי המדד כולו.