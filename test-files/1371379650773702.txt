השמן, הרזה ואיתן ז"ק
השבוע מצאנו את עצמנו בעיר רמלה, בדירתו של איתן ז"ק (56), בה גילינו אוסף מקסים של "השמן והרזה", הלא הם לורל והארדי. למי שלא מכיר - מדובר בצמד בדרנים אמריקנים מפורסמים מתחילת המאה העשרים. 

  "מה שמאפיין את היחסים ביניהם זה שהרזה תמיד 'אוכל אותה'", מספר ז"ק, "הרזה סוחב את המשאות הכבדים, משמש כמדרגה אנושית לשמן כל פעם, ודברים אלו באים לידי ביטוי באוסף כשרואים את השמן צוחק והרזה אומלל". 

  צילום: שי רוזנצוויג עריכה: מישל דור 

  איתן ז"ק הוא אספן "צעיר" – סך הכל אוסף כארבע שנים וחצי – מה שלא מנע ממנו ליצור אוסף מכובד. "בגלל שהדור הצעיר כלל לא מכיר את הדמויות ובארץ אין שום מקום שהן משודרות קשה מאוד למצוא פריטים, כי כאלו לא מיוצרים כלל - לא כאן ולא בחו"ל", נאנח ז"ק. "באינטרנט יש שוק משגשג של מאות פריטים אבל אני אפילו לא חולם לגלוש לאתרים הללו כי זה עינוי עבורי לראות את כל הפריטים מהסיבה הפשוטה שאני מאוד משווע להם. מצד שני, החלטתי שאני מגביל את ההתמכרות שלי והאוסף כאן בשבילי ולא ההיפך". 

  ז"ק בעיני זכה בכל הקופה – יש לו אוסף מדהים אבל "עממי" כלשונו – וזאת בניגוד גמור לאספנים רבים שפגשתי שהאוסף הפך עבורם להתמכרות קשה ומהרגע הראשון ביממה הם מתעסקים עימו ("לפני שאני מצחצח שיניים או ניגש לילדים- אני הולך לבדוק את האוסף שלי" – כפי שנאמר לי לא אחת). 

  ז"ק, לעומתם, נהנה מהאוסף. הוא למשל החליט שהוא אוסף רק את הדמויות ולא את כל התעשייה שהיתה סביב צמד הבדרנים: "יש פוסטרים, סרטים, ארכיון, פורומים, מוזיאונים – אין סוף של דברים שנוצרו בשנות החמישים והשישים סביב השניים. אני מתמקד רק בדמויות ואפילו הלכתי לפסלת נייר שעיצבה לי פסל בלעדי שלי. מקרה נוסף שהיה לי זה שמצאתי פסל של השניים בתנוחת רכיבה- אבל ללא האופניים עצמם- הלכתי למסגר ובנינו להם אופניים חדשים". 

  וכך, במשך שעה ארוכה, חלק עימנו האספן סיפורים על האוסף וסיכם את אושרו במשפט אחד: "האהבה שלי מוקדשת אמנם גם לשמן וגם לרזה, אבל מה שאני אוהב הכי הרבה זה את הפריט שהתווסף לאוסף- וממנו אני הכי נהנה עד הפריט הבא." 

  איתן ז"ק מאוד ישמח לשמוע אם יש לכם דמויות של השמן והרזה ובאם אתם אספנים שלהם הוא ישמח עוד יותר כי ככל הידוע לנו הוא היחיד בארץ שאוסף אותם – כתובת הדואר האלקטרוני שלו היא zack1zack1@hotmail.com 

  
יש לכם אוסף מעניין ואתם רוצים לפרסם אותו? שילחו מייל עם הפרטים שלכם לאי מייל: mic.dor@gmail.com - ואם המערכת תמצא בכך עניין, ניצור עימכם קשר.