"יותר מדי פסימיים לגבי עצמכם; כדאי להשקיע בישראל"
אינסנטה סאן פאולו, אחד הבנקים האיטלקיים הגדולים ביותר, בוחן את הרחבת פעילותו בשוק הישראלי. בשבוע שעבר הגיע מנכ"ל הבנק, אנריקה קוקיאני, לביקור בישראל כדי לבחון השקעה בקרן פרייבט אקוויטי ישראלית. לפי הערכות, הבנק בוחן, בין היתר, השקעה בקרן ההון סיכון של חיים שני שכיהן בעבר כמנכ"ל נייס ומנכ"ל משרד האוצר, ומשה ליכטמן, לשעבר נשיא המו"פ של מיקרוסופט בישראל.
בשנה האחרונה השניים מנסים להקים קרן שתשקיע בעיקר בחברות סטארט-אפ במצב מתקדם, שכבר מגיעות למכירות של עשרות מיליוני דולרים בשנה. עם הגורמים שבוחנים השקעה בקרן נמנית לאומי פרטנרס, זרוע ההשקעות של בנק לאומי.
נזכיר כי לפני כשנה חתם לאומי פרטנרס על הסכם לשיתוף פעולה עם אינסנטה סאן פאולו בתחום הבנקאות להשקעות, ולפיו כל השקעה של הבנק או לקוחותיו במדינה השנייה נעשה דרך הגוף השני. שיתוף פעולה זה הביא עד כה לכמה עסקאות הנמצאות בימים אלה בשלבים מתקדמים.
אף שהבון-טון כיום הוא להתלונן על כך שזרים מתרחקים מישראל בגלל עודף הרגולציה, האווירה העוינת כלפי המגזר העסקי והמתיחות הגיאופוליטית - מתברר שלא כולם חושבים כך. "אנחנו תומכים גדולים בישראל. יש כאן קהילה עסקית גדולה וריכוז של הון אנושי איכותי, במיוחד בקרב היזמים", אומר קוקיאני ל"גלובס".
"חשוב לחבר בין הסטארט-אפים הישראליים לחברות גדולות ולמשקיעים באירופה. יש כאן הזדמנות גדולה לשני הצדדים. גם באירופה יש חברות טובות ומותגים חזקים, והעסק שלנו הוא לחבר בין הצדדים. האיטלקים מחפשים הזדמנויות בישראל", הוא מוסיף.
- באילו תחומים אתם מזהים בעיקר הזדמנויות?
"המגוון רחב. בין התחומים המרכזיים: סלולר, מדעי החיים, שירותי בריאות, אנרגיה ומים. הסקטורים האלה רלוונטיים בכל העולם. ישראל היא אומה של סטארט-אפים".
במהלך ביקורו נפגש קוקיאני עם חברות רבות ועם בכירים במשק ובממשלה. "רצינו להראות את הידידות והקשרים הקרובים בין איטליה לישראל, ולמצוא דרכים לחזק את הקשרים ולפתח הזדמנויות עסקיות", הוא אומר.
"הדשא של השכן ירוק יותר" 
אינסנטה סאן פאולו נחשב אחד הבנקים הגדולים ביותר באיטליה, והוא הגדול ביותר בתחום הקמעונאות וניהול נכסים. לבנק 95 אלף עובדים והוא פעיל במדינות שונות בעולם.
- אירופה בכלל ואיטליה בפרט, נמצאות במצב כלכלי בעייתי. יש בכלל משאבים ורצון להשקיע מחוץ למדינה?
"לא צריך להסתכל על העולם בשחור או לבן. יש הרבה גוונים של אפור. הפוטנציאל של אירופה לא מספיק מוערך. אחרי הכול, אירופה היא השוק הכי גדול בעולם, עם רמת רווחה גבוהה והרבה חברות מוצלחות. מצד שני, אי אפשר להתעלם גם מהבעיות של אירופה, שעיקרן הן שאין איחוד פוליטי וישנם אינטרסים שונים.
"יש לאירופה לא מעט אתגרים להתמודד איתם, ועדיין הקהילה העסקית מתקדמת ומתפקדת וישנם לא מעט שחקנים שיכולים להסתכל אל מעבר לגבולות המדינה ויש להם יכולות לבצע השקעות מהותיות".
- השוק המקומי סובל ממתיחות אזורית ומעלייה ברגולציה שמבריחה משקיעים זרים. זה לא מרתיע אותך?
"תמיד נראה שהדשא של השכן ירוק יותר, אבל בסופו של דבר המצב דומה בהרבה נושאים. לא רק ישראל מתמודדת עם עלייה ברגולציה - כל העולם מתמודד עם המגמה הזו. גם סיכון פוליטי, זה לא משהו ייחודי לישראל. ראינו את הסיכון הפוליטי הופך למציאותי בהרבה מקומות בעולם בשנים האחרונות. העולם כיום מורכב, אבל דווקא בגלל הסיכונים השונים נוצרות הרבה הזדמנויות.

"בישראל יש הזדמנויות בזכות ההון האנושי ותרבות של יזמות. אתם יותר מדי פסימיים לגבי עצמכם. אני מסתכל על ישראל באופטימיות גדולה, ועוד הרבה אנשים חושבים שזו מדינה שכדאי להשקיע בה".