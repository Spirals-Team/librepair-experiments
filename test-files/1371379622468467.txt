הכירו את מערכת הבריאות הכי בזבזנית בעולם
מערכת הבריאות האמריקאית מוציאה יותר מכל מדינה אחרת בעולם המפותח, ולא מפני שהטיפול טוב יותר, אלא בגלל כשלי שוק שהופכים את הטיפולים ליקרים במיוחד ■ הצרכנים משלמים פרמיות ענקיות והשתתפות עצמית גבוהה - ולאף אחד אין תמריץ להוריד את המחיר   (2)   דירדרי יפלטר עברה לא מזמן בדיקת קולונוסקופיה במרכז כירורגי בלונג איילנד. הכל התרחש כמו שצריך - היא הועברה במהירות מהכנה לניתוח לחדר שבו גסטרואנטרולוג, מרדים ואחות ביצעו את הבדיקה השגרתית לאיתור סרטן בתוך פחות משעה. התוצאה היתה שפירה, ובסיום הבדיקה קיבלה יפלטר את החשבון - 6,385 דולר. 
מאט נייר, מגי כרייסט וקרטיס דברו, תושבי מקומות שונים בארה"ב, קיבלו חשבונות בסכומים שבין 7,563 ל–19,438 דולר לבדיקות דומות ‏(הסכום הגבוה כלל הסרת פוליפ‏). חברות הביטוח שלהם נשאו ונתנו, והורידו את המחיר, אבל לא לפחות מ–3,500 דולר לבדיקה. 
יפלנטר היתה המומה מהחשבון שקיבלה. חברת הביטוח שילמה הכל, אבל הפרמיה שלה זינקה ב–10% בשנה שעברה, והשתתפות עצמית בפרוצדורות אחרות נגסה בהכנסה של משפחתה, שגרה בבית גדול בפרברים ומחזיקה בשתי מכוניות. "נדמה לנו שזה בחינם, אבל זה לא", היא אמרה. 
במדינות מפותחות רבות, קולונוסקופיה בסיסית עולה כמה מאות דולרים, ולא יותר מ–1,000 דולר. הפער הזה במחיר מסביר מדוע ארה"ב היא המובילה בהוצאה על בריאות בעולם, אף שמחקרים רבים מראים כי אמריקאים אינם מקבלים שירות טוב יותר מבני לאומים אחרים. 
רופאה במהלך בדיקה צילום: בלומברג אמריקאים משלמים יותר מאחרים כמעט על כל מפגש עם מערכת הבריאות, גם אם התשלום מגיע מכיסם וגם אם הוא מתבצע דרך פוליסת הביטוח. הם נשלחים לעבור פרוצדורות ובדיקות יקרות יותר מאנשים במדינות אחרות - שבהן יש מערכות בריאות פרטיות או ממלכתיות. בדירוג מחירי התרופות, הסריקות והפרוצדורות של הפדרציה הבינלאומית למערכות בריאות, שכוללת חברות ביטוח מרחבי העולם, נמצא כי ארה"ב היא היקרה ביותר בכל 21 הקטגוריות - בדרך כלל בפער ניכר. 
אמריקאים משלמים בממוצע על החלפת מפרק ירך פי ארבעה מחולים בשווייץ או בצרפת, ומשלמים יותר מפי שלושה על ניתוח קיסרי מאשר משלמים ניו זילנדים או בריטים. המחיר הממוצע עבור Nasonex, תרסיס לאף לאלרגיות, הוא 108 דולר בארה"ב, לעומת 21 דולר בספרד. עלויות האשפוז גבוהות פי שלושה מבשאר המדינות המפותחות. 
בדיקות כתוכנית להשאת רווחים 
לא התרופות והטיפולים מאריכי החיים הם הגורם המכריע ביותר בעלות הכוללת של הטיפולים, שמגיעה ל-2.7 טריליון דולר בשנה. אחראי להם דווקא המחיר הגבוה של טיפולים רגילים בתכלית. "ארה"ב פשוט משלמת לספקי הרפואה הרבה יותר על כל דבר", אמר טום סאקוויל, מנכ"ל פדרציית תוכניות הבריאות, ולשעבר שר הבריאות הבריטי. 
קולונוסקופיה היא דוגמה מצוינת לבעיות במערכת האמריקאית. מדובר בבדיקה המונעת היקרה ביותר שעוברים אמריקאים בריאים באופן שגרתי. היא עולה בארה"ב יותר מלידה או כריתת תוספתן במדינות מפותחות אחרות. מספרן של בדיקות הקולונוסקופיה הוכפל פי כמה וכמה ב–15 השנים האחרונות, ליותר מ–10 מיליון בשנה, בעלות של 10 מיליארד דולר בשנה. 
הפרוצדורה, שבתחילה התבצעה במשרד הרופא ועברה לחדרי הניתוח, היא יקרה לא בגלל מורכבותה או איכותה, אלא בגלל תוכניות עסקיות להשאת רווחים, התמקחות בין בתי חולים וחברות ביטוח שאין לה שום קשר לעלויות, שתדלנות, שיווק וקרבות יוקרה בין מומחים. 
אף שבמדינות אחרות יש בדיקות פשוטות, קלות וזולות יותר, בארה"ב קולונוסקופיה היא ברירת המחדל. "בחרנו בברירת המחדל היקרה ביותר, בלי שום ביסוס מדעי", אמר ד"ר ה'. גילברט ולש, ממכון דרטמות למדיניות בריאות. 
בתי חולים, חברות תרופות, יצרני מכשור, רופאים וספקים אחרים גוזרים רווח מניפוח מחירים או בחירה בטיפולים היקרים ביותר ומצמצום התחרות שתעניק למטופלים אפשרויות רבות וזולות יותר. כל מפגש הוא הזדמנות לשלוח חשבונות לא ברורים וכפולים עם רשימות ארוכות של חיובים: 100 דולר לחבישת קרח לאחר טיפול פיזיותרפיה, 30 אלף דולר על מפרק ירך מושתל. 
ארה"ב מוציאה 18% מהתמ"ג שלה על שירותי בריאות, כפליים מרוב המדינות המפותחות. משרד התקציב של הקונגרס טען כי אם העלויות ימשיכו לתפוח, "ההוצאה הכוללת על בריאות תגיע לגודל התוצר הכלכלי כולו". זהו המקור הראשי לגירעון התקציבי בטווח הארוך. 
העלייה בהוצאות הבריאות בארה"ב הואטה בארבע השנים האחרונות מ–8% בשנה ל–4%, אך הן צפויות לצמוח מהר יותר מהתמ"ג. בייבי בומרס מזדקנים ועשרות מיליוני חולים שמבוטחים בעקבות רפורמת הבריאות יוסיפו לנטל. 
יפלטר, שעובדת כמנהלת קשרי לקוחות בחברה קטנה, החליטה באחרונה לוותר על פיזיותרפיה שנדרשה בעקבות פציעתה בעת סופת ההוריקן סנדי, עקב השתתפות עצמית גבוהה. היא סירבה לקנות תרופה לבעיית עור לבתה כשגילתה שהמחיר שלה הוא 130 דולר. "זה בלתי אפשרי. יש לי ביטוח", היא אמרה. "התקשרתי לרופא העור וביקשתי משהו זול יותר, גם אם פחות טוב". 
יפלטר והמעסיק שלה משלמים 35 אלף דולר בשנה בפרמיות ביטוח בריאות - חלקה הוא 15 אלף דולר. סכום זה היה די והותר כדי לממן את צורכיהן של משפחות במדינות אחרות. היא ובעלה, ג'ף, 63, ושלושת ילדיהם, שנמצאים בשנות ה–20 לחייהם, מחזיקים במשרות טובות. כל בני המשפחה עוסקים בפעילות גופנית, ולא סבלו ממחלות קשות. 
אמריקאים רבים כמוהם נמצאים במצב בריאותי שאינו מחייב טיפולים יקרים. אמריקאים מבקרים פחות אצל רופאים ומתאשפזים פחות מאזרחים בכל מדינה מפותחת אחרת. תושבי יפן עוברים יותר סריקות CT; תושבי גרמניה, שווייץ ובריטניה עוברים יותר השתלות ירך. האוכלוסייה האמריקאית צעירה ומעשנת פחות מתושבי מדינות מפותחות אחרות. מנגד, שיעור השמנת היתר בה גבוה יותר, ולעניים אין גישה לטיפול רפואי בסיסי. 
גורם מרכזי מאחורי העלויות הגבוהות הוא העובדה שארה"ב, באופן ייחודי בקרב המדינות המפותחות, אינה מפקחת או מתערבת בתמחור טיפול רפואי, מלבד בתוכניות מדיקר ומדיקייד הממלכתיות, שנועדו לקשישים ולעניים. מדינות רבות מספקות שירותי בריאות על בסיס תשלום לפי שירות, כמו המערכת האמריקאית, ואולם הן קובעות מחירון כאילו הטיפולים ניתנו כשירות ממשלתי, או שהן מתמקחות עם הספקים וחברות הביטוח באופן קולקטיבי. 
"בארה"ב אנחנו אוהבים לחשוב על בריאות כעל שוק חופשי", אמר דיוויד בלומנטל, נשיא קרן קומונוולת' ולשעבר יועץ לנשיא ברק אובמה. "אך זהו שוק מוזר מאוד, ומלא בכשלים". 
כך מתמחרים את שירותי הבריאות בארה"ב 
>> הצרכנים בארה"ב - כלומר המטופלים - לא רואים את המחיר של הטיפול עד לאחר שהוא ניתן להם, אם בכלל. אין נתוני בקרת איכות על בתי חולים ורופאים שמאפשרים לבחור לפי ערך ואיכות, מלבד סקרים של אתרי אינטרנט ומגזינים. מטופלים עם ביטוח משלמים חלק זעום מהחשבון, ובשל כך אין להם אינטרס למנוע בזבוז. 
אפילו רופאים לא יודעים את מחיר הבדיקות והפרוצדורות שהם רושמים. כשד"ר מייקל קולינס, רופא פנימי באיסט המפורד, קונטיקט, התקשר לבית החולים שבו הוא עובד כדי לבקש מחיר לבדיקת מעבדה וקולונוסקופיה, הוא לא הצליח להשיג תשובה. "זה בלתי אפשרי עבורי לחשוב על העלות", הוא אמר. "אם הולכים לסופרמרקט ואין מחירים, איך אפשר לקבל החלטות מושכלות?" 
במקום זאת, המחירים נקבעים באינספור התמקחויות בין רופא, בתי חולים או בתי מרקחת, וחברות ביטוח. התוצאה תלויה לעתים בכוח המיקוח היחסי של הגורמים. לחברות הביטוח אין תמריץ להתמקח, מאחר שהן יכולות להעלות פרמיות כדי לכסות את העלויות. 
"המטרה היא נתח שוק, וכמעט אין מי שדואג למטופלים", אמר ד"ר ג'פרי רייס, מנכ"ל הלת'קייר בלו בוק, העוקבת אחר תשלומים של חברות ביטוח מסחריות. "אנשים חושבים שזה כמו כל קנייה: שאם משלמים יותר מקבלים מכונית טובה יותר. ברפואה, זה לא ככה".