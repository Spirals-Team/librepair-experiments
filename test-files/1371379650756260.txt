שוחטים פרות קדושות: תערוכה פרובוקטיבית לשנת ה-60
בית הספר לתקשורת של האוניברסיטה הפתוחה, חשיפה, פותח היום (ו') תערוכה לרגל שנות ה-60. מדובר במעין חנות המציעה למכירה מוצרים צרכניים יום-יומיים, אלא שאלו עברו הסבה כשהתוצאה היא בהחלט יוצאת דופן ולעיתים מקוממת. 

  
אז מה תוכלו לראות בתערוכה? שימורי "בשר תותחים" למלחמות ומבצעים מיוחדים, דסקית צבאית שעברה הסבה עם כתובית מצמררת, לאישה ניתן יהיה "לרכוש" מתנה מקורית ליום הנישואין במיתוגים שונים של חילות צבאיים, ואולי לצרף גם בונבוניירה של חיילים העשויים שוקולד, כשכאן - כמה מפתיע - יש קמפיין פרסום נלווה עם הסלוגן "שמור על עצמך מתוק" . 
  
  צילום: שי רוזנצוויג, עריכה: מישל דור, מוסיקה: נמר לוי 

  
לשומרי המסורת הנואפים נמצא פתרון המשלב את השניים: חזייה העשויה מצמד כיפות, וכמובן אסור לשכוח את הניקיונות שצריך לעשות לקראת חג הפסח, כשכאן "החנות" מציעה שלל מוצרי ניקוי שונים שמיועדים בעיקר לביתם של המחוקקים. 

  "עבודות הסטודנטים חושפות עמדות עכשוויות של מעצבי תקשורת חזותית צעירים, מנתצות פרות קדושות ומניעות לשיח מרענן ודמוקרטי בהיבטים השונים של זהותנו הלאומית והפרטית בארץ", מסביר אבי וינוגרד, מרכז המגמה, כשלעומתו שלא למצלמה נזעקו כמה עוברים ושבים למראה המוצגים בטענות של מסחור של השואה וביזויה של הדת. 

  ללא ספק - בתערוכה נשחטו פרות קדושות וסביר להניח שתקום צעקה למראה חלק מהמוצגים, אבל זה בדיוק מה שהתלמידים רוצים להביע בפרובוקציה לקראת יום ההולדת ה-60 של המדינה. כעת נותר רק להמתין ולראות כיצד יגיב הציבור לליין החדש של המוצרים שאולי לא ניתן לרכוש אותם אבל לצפות בהם אפשר ללא כל תשלום עד אמצע החודש הבא. 

  
אירוע הפתיחה יתקיים היום (ו') בשעה 11:00 במתחם בית הספר "חשיפה" בכפר הירוק תל-אביב. התערוכה פתוחה לקהל הרחב ללא תשלום עד ה-15 במאי בין השעות 10:00-20:00