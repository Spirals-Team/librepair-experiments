המוחים פונו מהכיכר; ארגוני העובדים משביתים את טורקיה
לאחר האיומים, הגיעו המעשים. לאחר שראש הממשלה הטורקי רג'יפ טאיפ ארדואן הורה לכוחות הביטחון לפנות את המפגינים מפארק גזי, השלימה המשטרה הטורקית את פינויה של כיכר טקסים מאלפי המוחים שפקדו אותה בשבועות האחרונים.
כוחות הביטחון השתמשו בגז מדמיע ובזרנוקי מים בכדי לפנות את המפגינים שהעדיפו להישאר בכל זאת בכיכר טקסים, על אף האיום שהציב ראש הממשלה ארדואן. בתוך כך, הודיעו גורמים באיגודי העובדים הטורקים כי ישביתו את המשק במדינה כבר מחר, זאת במחאה על צעדיו של ראש הממשלה ארדואן. על פי הודעתו של אחד מראשי מאיגודי העובדים ב טורקיה , יפתחו כמה מהאיגודים בעיצומים, זאת בתגובה על פשיטת המשטרה על כיכר טקסים בשעות הלילה.
במקביל להודעת הבכיר, הודיעו ארגוני עובדים נוספים הפועלים בטורקיה, כי במהלך היום יקיימו פגישות חירום, במהלכן תתקבל החלטה אם להצטרף לשביתה הכללית שעליה הכריזו חלק מאיגודי העובדים היציגים.
המפגינים שמוחים על התנהלותו של ארדואן ערכו הלילה שורה ארוכה של דיונים בכיכר טקסים, שבסיומם החליטו: "אנו נמשיך בהתנגדות שלנו מול כל עוול וחוסר צדק שמתרחש במדינה שלנו".

שלשום, ואחרי הטון המפוייס השבוע אל מול המהומות - עבר ראש ממשלת טורקיה לאיים. "ניפטר מעושי הצרות בכיכר טקסים תוך 24 שעות", אמר ארדואן בנאום שנשא. בתוך כך, המשטרה הסתערה אמש (שבת) על כיכר טקסים ופינתה את המוחים בכוח. לערוץ החדשות 2 ב-Mako / לערוץ החדשות 2 ב"רשת"