-חברים קהילות פוליטיקה- לבני על איראן: "המבחן - מבחן המעשה"
חברת הקבינט ושרת המשפטים התייחסה הבוקר לבחירתו של חסן רוחאני לנשיא איראן בראיון ל"מה בוער" בגלי צה"ל: "אם באמת העם האיראני הוא זה שרוצה יותר מתינות, המבחן יעבור למערב - שיצטרך להמשיך ללחוץ על איראן" מתוך שידורי גלי צה"ל שרת המשפטים וחברת הקבינט ציפי לבני הגיבה הבוקר (א') על בחירתו המפתיעה לנשיא איראן של רוחאני, המתון לכאורה. היא דברה בתכניתנו "מה בוער" עם רזי ברקאי: "המבחן יהיה מבחן המעשה, אי אפשר לדעת את זה היום. נכון שהסברתית מבחינת האיראנים, הפנים מתונות - אבל צריך לראות אם גם מבחינה מעשית הן יותר מתונות". לבני הוסיפה כי "אם באמת העם האיראני הוא זה שרוצה יותר מתינות, המבחן יעבור למערב. אם המערב יתנהל באופן חכם, וימשיך עם הלחץ על איראן דווקא כי העם האיראני לא רוצה להמשיך במצב הנוכחי - זה יהיה טוב". השרה התייחסה גם לפער בין איך שאיראן נתפסת בעולם, לבין המצב האמיתי בה. "הישראלים לא תופסים את איראן כמו שהיא באמת. היא מדינה מאוד מתקדמת ומאוד גדולה. הבעיה היא במנהיג אחד, שמחליט מה יהיה בה". מוקדם יותר הבוקר אמר בראיון לגלי צה"ל השר לנושאים אסטרטגיים, לענייני מודיעין וליחסים בינלאומיים יובל שטייניץ כי "התוצאות הן תעודת כבוד לעם האיראני, אך השאלה היא כיצד ינהג המנהיג העליון - האם חמינאי, שהוא בעצם מנהל את ענייני החוץ, הביטחון הלאומי והגרעין של איראן, ישנה את דרכו ואת התנהגותו? אני מטיל ספק בכך. אבל אם הוא ישתנה, זה רק בעקבות הגברת הלחץ". 16/06/13 | http://glz.co.il/1064-20562-he/Galatz.aspx 10:09 זיו לפיד