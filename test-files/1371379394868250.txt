נוסעת מצאה פתק בשירותים: 'אשרוף את המטוס' - חדשות
"אשרוף את המטוס, מושב 46D" - כך נכתב בפתק שנמצא אתמול (שבת) בשירותי מטוס שהיה בדרכו מקהיר לניו יורק. נוסעת שהבחינה במסר המאיים, שנכתב בעיפרון על גבי מפית נייר, מיהרה לעדכן את אנשי הצוות של החברה המצרית ואלו סירבו לקחת סיכונים: המטוס הוסט ממסלולו ומטוסי קרב ליוו אותו כשנחת בדה התעופה בגלזגו שבסקוטלנד. הרשויות פתחו בחקירה, אך עדיין לא ברור מי אחראי לאיום. 
  


עוד חדשות בעולם: 
מורסי הכריז: מנתק את הקשרים עם סוריה 
הפתעה באיראן: חסן רוחאני המתון נבחר לנשיא 


עדכונים נוספים בעמוד הפייסבוק של ynet 
  
נאדה תאופיק, הנוסעת שמצאה את הפתק כשלוש שעות לאחר ההמראה, סיפרה ל"דיילי מייל" הבריטי כי היא נבהלה מאוד מהאיום. לדבריה, כתב היד בפתק נראה ילדותי ומרושל, והכותב השאיר מאחור את העיפרון שבו השתמש. כשפנתה לצוות המטוס, אלו הבטיחו לטפל בזה ונעלו את תא השירותים כדי שבהמשך ניתן יהיה לאסוף ראיות משם. אולם תאופיק סירבה להירגע ואף ניגשה בעצמה למושב D46 כדי לבדוק מי יושב בו - אך להפתעתה מצאה שם קשישה שלא נראתה מאיימת במיוחד. 

  
בנמל התעופה בגלזגו המתינו למטוס עשרות שוטרים, ולאחר שזה נחת ובודד בשטח השדה, הם פתחו בסריקת 
תא הנוסעים בחיפוש אחר גורמים חשודים. הם גם תשאלו את הנוסעים בניסיון לאתר מי מהם אחראי לכתיבת הפתק, ורק כעבור כמה שעות הם הורשו לרדת מהמטוס. מהמשטרה נמסר כי טרם נעצרו חשודים, אולם הם הבהירו כי בכוונתם לחקור את המקרה לעומק גם אם יתברר כי מדובר במתיחה. 

  
בחודש מאי השנה אירע מקרה דומה בבריטניה, שבו מטוסי קרב הוזנקו ללוות מטוס נוסעים פקיסטני לאחר שבמהלך הטיסה פרץ ויכוח בין שני נוסעים. גורמי הביטחון חששו בתחילה כי מדובר באירוע טרור אולם לאחר שהמטוס נחת בשלום בנמל התעופה סטנסד, צפונית-מזרחית ללונדון, התבהרו נסיבות המקרה ונשלל חשד זה. שני הנוסעים נעצרו בחשד שסיכנו את בטיחות הטיסה. 
  
Read this article in English