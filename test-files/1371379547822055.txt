עפרה שטראוס: "העולם הדיגיטלי הוא עוד פלטפורמה לסגירת פערים" - נשים ועסקים
מנכ"לית סלונה: "מתסכל אותי לשמוע נשים אומרות 'אני לא מבינה שום דבר בכסף'" ■ צריך לטפל גם "בחלוקת המטלות בבית בין גברים לנשים", אמרה ורד סויד, מנכ"לית הרשות לקידום מעמד האשה במשרד ראש הממשלה, בכנס TheMarker לנשים ועסקים שמתקיים כעת באשדוד   (15) הדפס   "מתסכל אותי לשמוע נשים אומרות 'אני לא מבינה שום דבר בכסף', אי אפשר לומר דבר כזה, כי נשים חייבות להית מעורבות בהחלטות המשפיעות על חייהן", אמרה מנכ"לית המגזין האינטרנטי סלונה, אימי עירון, בכנס אשדוד לנשים ועסקים, של מגזין TheMarker ועיריית אשדוד אשר התקיים בצהריים. עירון השתתפה בפאנל בנושא "רשת של נשים: הקול הנשי האישי במדיה הדיגטילית", אותו הנחתה עיתונאית ערוץ 2 קרן מרציאנו. 
"כמי שעוסקת במדיה הפונה לנשים, אני חשה כי עלינו לדרוש מנשים להיכנס לחשבונות הבנק, להעמיק במספרים, ללמוד ולקחת שליטה על חייהן. שליטה פיננסית היא אחת הדרכים המאפשות ליטול את המושכות על חיינו". 
לצפייה בסמארטפונים ובטאבלטים - לחצו כאן 

עירון אמרה כי האתר מבקש להציג לנשים תוכן מגוון, בניגוד לתוכן הישן שהוגש לנשים ועסק באופנה, בישול ומיניות בלבד. "התפישה שמניעה אותנו אומרת שנשים מתעניינות בכל תוכן שהוא, ולכן חשוב להכניס נשים אל עולמות תוכן מגוונים כמו פיננסים פוליטיקה וכלכלה. המשימה שלנו היא להעלות לסדר היום נושאים שמעולם לא הוגשו לנשים". 
עירון הודתה כי הפוסט הכי נקרא בסלונה הוא כנראה בנושאי אופנה או בישול, אך הוסיפה כי "מה שחשוב הוא שיש לנו עמוד ראשי דעתני. כאתר נשים אנחנו שמים את הדגש על הקול הנשי, ולעיתונות הממוסדות אין בהכרח אינטרס לעשות זאת. נושאיי משפחה והטרדות מיניות נדחקים שם אל השוליים". 
כנס הנשים צילום: עופר וקנין עוד כתבות בנושא "האם מחמאה על שמלה היא הטרדה?" 12.06.2013 | 09:35 הדס גולדשטיין, מנכ"לית ומייסדת אתר און לייף, שגם הוא - כמו סלונה - פונה לנשים, התנגדה להנחה כי אתרי נשים כולאות נשים ב'גטאות ורודים'. "כשהחלו כנסי הנשים של TheMarker, כיהנתי כמנכ"לית TheMarker, ובאמצעות הכנסים הרגשתי שאני מקדמת נושאי נשים בקטן. המחשבה היתה להבין מה מעניין נשים ואיך מובילים נושאים שמקדמים נשים". 
גולדשטיין הדגישה כי פרשת ההטרדות המיניות של עמנואל רוזן הואצה דרך הטור שכתבה הכתבת הדס שטייף באון-לייף. מרציאנו הדגישה כי ללא העיתונות המסורתית, הפרשה לא היתה צוברת תאוצה, וגולדשטיין השיבה: "אם אנחנו יכולים להציף נושאים שאחר כך עוברים לעיתונות המסורתית זה מעולה. המדד שלנו להצלחה הוא לא אם ציטטו אותנו או לא בעיתונות הכתובה, אלא מהו מספר השיתופים וההמלצות שקיבלנו בפייסבוק. כמובן שנשמח לכמה שיותר פולו-אפים בעיתונות המסורתית". 
עוד הוסיפה: "כיום ברור שכלכלה היא כבר לא למבינים בלבד אלא פונה לכולם, ואנחנו מעודדים את שבירת הסטיגמה כי הבעל הוא שאחראי על חשבון הבנק בבית". 
טל שניידר, עיתונאית וכותבת הבלוג הפוליטי פלוג, הוסיפה באשר לפרשת עמנואל רוזן: "לולא הדחיפה של הסיפור בידי תא העיתונאיות בפייסבוק וללא הסולדיריות של כלל העיתונאיות השותפות בתא, התחקיר בעיתונות המסורתית לא היה קורה. המאבק הסולידרי היה בלב הסיפור הזה". 
שניידר, לשעבר כתבת פוליטית ב"מעריב" שפוטרה מן העיתון לפני כמה שנים והמציאה את עצמה מחדש עם הבלוג המצליח פלוג, אמרה: "הבנתי שהגיע הזמן להפסיק להתבייש ולהצטנע, ושאני צריכה לשים את עצמו בפרונט ברשת החברתית. אני לא צריכה להיות מבואסת מזה שפיטרו אותי, כי זה עניין של תקופה וכנראה שאין עיתונאי שלא פוטר לפחות פעם בחייו. הבנתי שיש במות מצוינות שדרכן אוכל להשמיע את הקול שלי". 
עופרה שטראוס וקארון סקוג צילום: עופר וקנין על הכתיבה שלה על עניינים פמיניסטיים אמרה: "לפעמים יש קוראים שאומרים לי 'תפסיקי עם הפמניזם'", היא אמרה, "אך אני לא מפסיקה ולקראת הסיקור של הבחירות ברשויות המקומיות אחפש את הסיפורים הנשיים". עוד הוסיפה: "לא רואים מספיק נשים בתחומי החדשות בערוצים המרכזיים, 10 ו-2". בעיקר ערוץ 10 מאופיין בכך שהפאנלים שהוא מציג גבריים בלבד, וגם הפאנל של אולפן שישי גברי וזה מפריע לי". 
ח"כ ד"ר עליזה לביא (יש עתיד), המכהנת גם כיו"ר הוועדה לקידום מעמד האשה, אמרה: "נשים עדיין לא נוכחות מספיק, וגם בתקשורת זה ניכר. רק 10% מעורכי ויקיפדיה הם גברים. למה? כשחדרי החדשות יבראו מחדש נראה נוכחות נשים הרבה יותר חזקה". 
כן סיפרה לביא כי כיו"ר הוועדה חשבה כי תעסוק בנושאים של קידום נשים, אך נוכחה כי יש סוגיות בוערות שיש לטפל בהן לפני כן, למשל בתחום ההטרדה המינית. "הגיעו לשולחנו הפרשות הקשות של ההטרדות המיניות בתחום התקשורת, וגם התאחדות הסטודנטים ביקשה ממני לדון בנושאים של הטרדות מיניות באקדמיה. הבנתי שטפל בנושאים של קידום, אך לפני כן ישנם נושאים אחרים שעד כה לא טופלו כראוי ויש לגעת גם בהם. אנחנו לוקחים צעד אחד לאחור ועוד שניים קדימה". 
"אי שוויון בנטל בבית יותר טראומתי מאי שוויון בגיוס לצה"ל" 
ורד סויד, מנכ"לית הרשות לקידום מעמד האשה במשרד ראש הממשלה, התייחסה בכנס TheMarker לנשים ועסקים שמתקיים כעת באשדוד, לאמירה של השופט בדימוס ניסים ישעיה בשבוע שעבר כי "יש בנות שנהנות מאונס". 
"לפני עשור אמר שופט בישראל על אדם שתקף מינית ילדה כי היא 'אינה כיפה אדומה', ובשבוע שעבר שמענו אמירה קשה נוספת מפיו של השופט ישעיה. מיד יצאנו ברשתות החברתיות בדרישה ברורה כי יתפטר. אונס הוא פיגוע מתמשך עם השלכות פוסט טראומטיות. לראשונה קולן של נשים נשמע באופן ברור והוביל לתוצאות. 
"עלינו לפעול לכך שאף שופט או כל בעל תפקיד ציבורי אחר יפלוט פליטות פה על חשבונן של נשים. למדנו שיעור חשוב בתחום המדיה הדיגיטלית - מרגע שיצאה האמירה, נשים מחו כנגדה באופן מיידי. אנחנו נמשיך לעשות שימוש מושכל בנושא הזה". 
כמו כן, סויד התייחסה לפרויקט אותו היא מובילה במשרד ראש הממשלה לקידום עיקרון האיזון בין בית לעבודה בקרב עובדים. היא מוחה נגד תנאי השוק הקיימים שאינם מאפשרים חלוקת נטל שווה בתחום הביתי, שביכולתה להוביל לקידום נשים בעבודתן. 
"כשכיהנתי כראש עיריית נתניה, ביצענו בדק בית וגילינו כי נשים השתכרו 35% פחות מגברים, והסיבה לכך היתה שהן מבצעות פחות שעות נוספות. התגלה לנגד עיני כשל השעות הנוספות. כיצד נשים יכולות להשתתף בתנאי השוק הלא הוגנים האלה? לא משנה היכן מסתכלים - במרכז או בפריפריה - האחריות על גידול הילדים אינה מתחלקת בצורה שוויונית. 'אי שוויון בנטל' בבית הוא הרבה יותר טראומתי מאשר אי השוויון בנטל בתחום הגיוס לצה"ל". 
עורכת אתר הניו יורק טיימס: "בעלי נשאר לטפל בתינוק - ואני יצאתי לעבוד" 
"בימים האם עבדתי בלילות כעורכת בטיימס ובמשך היום יכולתי להיות עם הילד בבית. לא פעם הרגשתי שאני ממלאת שתי עבודות", סיפרה קארון סקוג (karron skog), העורכת היומית של "ניו יורק טיימס" וראש מערכת החדשות של האתר, בכנס "נשים ועסקים" של Themarker ועיריית אשדוד. 
בתחילת דרכה בטיימס, לפני כעשור, היתה סקוג אמא צעירה. בן זוגה נשאר עם הבן בבית ועבד כפרילנסר ואילו היא יצאה לעבוד ופירנסה את המשפחה. כאשר היתה בחופשת הלידה השנייה, גילתה שמחפשים עורך לתפקיד שהיא ממלאת כיום. "בדקתי את האימיילים שלי וראיתי שמחפשים מישהו לתפקיד והצעתי את עצמי", היא מספרת, "נפגשתי עם העורך האחראי והתקבלתי. אם לא הייתי פונה אליו לא הייתי מקבלת את העבודה שבה אני נמצאת היום". 
ב-2011, סיפרה סקוג, מונתה לעורכת היומית של הטיימס. "שני הילדים שלי בבית הספר והעבודה כיום מאפשרת לי להגיע הביתה לארוחת ערב ואיפשר לבעלי לצאת לעבוד גם כן", אמרה, וסיפרה כי היא מתחילה את עבודתה ב-6:00 בבוקר. 
"זה מאוד נחמד לקום ב-6:00. אני מספיקה לעבור על כל אתרי החדשות כמעט עד 8:00, מנסה לחשוב על הסיפורים החזקים שיכולים להוביל את היום ולהפתח לכדי פיצ'רים. לפעמים אני מרגישה כאילו קראתי את כל האינטרנט עד 8:00, וב-10:00 אני עורכת את פגישת הכתבים היומית - פגישה שבזמנו היתה נערכת עבור הפרינט בלבד. אני מסתכלת מסביב בישיבות ורואה נשים רבות בתפקידים בכירים וזה מצוין". 
על סיקור הפיגוע בבוסטון: העדפנו אמינות על פני מהירות - ועשינו נכון 
סקוג סיפרה על האתגרים העומדים בפני העיתון בעידן הדיגטילי המשתנה. דוגמה טובה לאתגרים אלה באה לידי ביטוי בדרך שבה העיתון בחר לסקר את התקפת הטרור במרתון בוסטון, באפריל האחרון. 
"אני מאמינה שהטיימס הצליח לשמר את הערכים העיקריים שלו בסיקור הפיגוע במרתון, למרות הפיתוי לפרסם מידע מהיר ואולי לא תמיד מדויק", אמרה סקוג, "החלטנו לא להיכנע ללחצים לפרסם חצי אמיתות ושמועות. התעקשתי לבדוק כל דבר עד הסוף. זה היה קשה כשצפו קולות רבים שאמרו שאנחנו מפגרים אחרי אחרים. בדיעבד, עשינו את הדבר הנכון בכך שהקפדנו על סיקור שקול. דילמות מהסוג הזה הן חלק מהיום-יום שלנו בעידן הדיגטילי הנוכחי". 
עוד סיפרה סקוג כי עוד לפני שבכלל החלו הדיווחים באתרי החדשות על הפיגוע, תמונות החלו לזרום דרך הרשתות החברתיות כמו טוויטר. "תהיתי איך אמצא את האנשים הנכונים לסקר את האירוע", סיפרה, "שכן במקביל לפיגוע התקיימה הרמת כוסית במערכת לכבוד שלושה עיתונאים שקיבלו פרס פוליצר. עורכים החלו לשלוח תמונות מהטוויטר. בהמשך קיבלנו אישור לסיפור והתחלנו לפעול במלוא המרץ. למזלנו היה כתב של הטיימס שהשתתף במרתון בוסטון, ורתמנו גן אותו לסיפור. היה בלבול רב סביב אך היינו זהירים וזה השתלם. עבדנו קשה כדי לשמור על הסטנדרטים הגבוהים של הסיקור. אנחנו כל הזמן לומדים כיצד להתאים את הסיקור לזמן הדיגטילי החדש". 
"כיום כעורכת האתר אני עובדת מאוד קשה בשכנוע כתבים שגם כתבות המועלות לאתר דורשות עריכה, אחרת האמינות מול הקוראים עלולה להיפגע". 
באשר לתכונות שסייעו לה להצליח אמרה: "אני חושבת שאני עורכת טובה, אני מקושרת היטב ואני דיפלוטית", אמרה וזכתה למחיאות כפיים בקהל, "זה אומר שאני צריכה להיות סבלנית וגם קשוחה כשצריך. לעתים אני צריכה להרים את הקול שלי כדי שהגברים שאני עובדת אתם ישמעו אותי. אני מרגישה שיש אנרגיות חדשות בטיימס. אנחנו מתענינים בסיפורים שאולי לא היו מתפרסמים לולא היתה נוכחות נשים חזקה כל כך בעיתון. כשבמערכת חדשות רואים מגוון רחב של עיתונאים, נשים-גברים ואנשים המגיעים ממוצאים שונים, מביאים אל הקוראים סיפורים יותר טובים". 
"יש עלייה מתמדת במספר הגולשים המשלמים" 
על עתיד העיתונות אמרה לסיום: "ניו יורק טיימס היה העיתון הראשון שהציב חומת תשלום בפני גולשים, ואנו רואים עלייה מתמדת במספר הגולשים המשלמים. אנחנו כמובן דואגים להקפיד על תוכן באיכות גבוהה, וזה עובד. אנחנו רואים שהשימושים של קוראים באתר השתנו דרמטית. בבחירות האחרונות לנשיאות ארה"ב לדוגמה רוב הקוראים עקבו אחר ההתפתחויות דרך האתר. העיתונות לא תיעלם, כי הצרכים להשיג מידע לא השתנו. רק הפלטפורמה משתנה". 
"רשות מקומית צריכה להיות בעלת תפקיד לקידום שוויון" 
כנס אשדוד לנשים ועסקים נפתח הבוקר בנוכחות ראש עיריית אשדוד, ד"ר יחיאל לסרי, אתי אטאיס, יועצת לראש העיר למעמד האישה, פלורה שושן, ראש מועצת מצפה רמון ויו"ר הוועדה למעמד האישה במרכז השלטון המקומי, עפרה שטראוס, יו"ר close שטראוס גרופ נתוני המסחר המלצות אנליסטים הרשמה לנתונים בזמן אמת חדשות חברה הוסף לתיק אישי   לגרף ניתוח טכני קבוצת שטראוס , קארון סקוג, העורכת היומית של הניו יורק טיימס וראש מערכת החדשות של האתר ואחרים. 
בתחילת דבריו, ציין ד"ר לסרי כי קידום מעמד האישה באשדוד מונח על סדר היום העירוני ולפיכך אשדוד היא "עיר ידידותית לנשים"- "זה מושג חדש שנוצר מתוך הבנה שרשות מקומית צריכה להיות בעלת תפקיד לקידום שוויון. הקמנו רשת ערים ידידותית לנשים על ידי השלטון המקומי שמאמצת את המודל שלנו באשדוד לקידום מעמד האישה. זו התחלה טובה לתהליך שיגייס את כל ראשי הרשויות וזה יכול לקרות בטווח של העשור הבא בוודאי ואולי אפילו לפני" אומר לסרי. 
לסרי מסביר את המקור למהלך זה: "למרות השינויים בכל תחומי החיים הם לא הובילו למהפך אמיתי ויש תחושה של תקרת זכוכית שלא נפרצה. באטמוספרה הזו נראה לנו נכון להוסיף את הציר המוניציפלי כדי לזרז את תהליך השיויון בחברה הישראלית ובכך להדבקי רשויות נוספות. הרשות יכולה לקצר טווחים ותהליכים במאבקים שונים ובמיוחד במאבק להשגת שיוויון בבין המינים". 
בנוסף, לסרי הזכיר את התקציב העירוני השנתי שמבוסס על ראייה מגדרית. הכוונה לכך שכל מנהלי היחידות יכלו להציע לפחות תחום אחד בתקציב שיקבע בראייה מגדרית. "זו התחלה של חשיבה חדשה, כלי מרכזי בפיתוח עירוני. אם כל בעל תפקיד יבנה את הפעילות שלו באותה ראיה מגדרית ויוביל שיויון בנושא אחד אז כבר עשינו את שלנו" אומר לסרי. 
בעיריה ובמפעלים באשדוד הופעלה יוזמה "שני משפחתי"- יום שבו מסיימים במפעלים ובעיריה לא יאוחר מהשעה חמש בערב, במטרה לחזק את התא המשפחתי. "זה רעיון שמעודד את האישה לצאת לעבודה בלי לאבד את הקשר המשפחתי" אומר לסרי.
"לאישה עובדת ולאישה עצמאית יש שליטה גדולה על החיים שלה אם המשרה שהיא מחזיקה היא בשכר ראוי. הנשים מהוות 47 אחוז מכח העבודה כך שהבעיה היא בסוג המשרות וברמת השכר שנלווית אליהן. הן עובדות במקצועות המוגדרים כנשיים . נכון שאין רע בעבודות האלו פרט לשכר בסוף החודש. במקצוע נשי השכר הממוצע הוא 5400 שקל. למרות היכולות הגבוהות של נשים מעט נשים מגיעות למשרות בכירות ומתקשות לזכות במשרות בכירות" " אומר לסרי. 
"יותר ויותר נשים נכנסות לעולם היזמות וההייטק ונתון זה נובע בין השאר בגדילת מספר היוזמות האינטרנטיות וזה מאפשר לנשים להכנס לשוק תעסוקתי חדש יחסית ומאפשר להביא לידי ביטוי יכולות נשיות שלא היה להן אפיק מתאים קודם לכן- גמישות תעסוקתית שמאפשרת שילוב של קריירה ומשפחה. בהשקעה קלה יחסית האישה הופכת למנהלת העסק". 
"הטכנולוגיה יצרה מציאות חדשה עבור הנשים" 
"אני חושבת שאנחנו הרשות היחידה שמפעילה תקציב עירוני בראיה מגדרית. מדי שנה אנחנו מוסיפים ומפתחים עוד פעילות ופרויקטים צעד צעד ויום אחרי יום. אנחנו לא מאמינים ברבולוציה אלא באבולציה. ככה משיגים את הדברים באופן מתמשך" כך אמרה אטיאס. 
"כלכלת נשים היא מנוע מרכזי לכלכלה עולמית, בזכות הטכנולוגיה שפחתה עולם דיגיטלי, שיוצר מציאות חדשה עבור האנושות בכלל ובעיקר בשביל הנשים. כל אחת יכולה לפרסם את אומנותיה ללא הבדל מצב כלכלי או משפחתי. היכולת להגיע לכל אדם ללא צורך בהשקעות כלכליות פותחת שער חדש בפני נשים ובדגש על נשים בהיריון, חד הוריות, נשים בגיל השלישי. הרשת פותחת עולם שלם של אתרי פורומים שלפי הסקרים הנשים הן רוב המשתתפות שם- הן הדומיננטיות. והם מאפשרים דור חדש של מנהיגות פוליטיות". אומרת אטיאס אך מסייגת כי"יחד עם זאת יש לזכור את הנשים הנמצאות במרגלות הפירמידה הכלכלית. סולידריות נשית היא אבן יסוד של כלכלת נשים". 
"האתגר האמיתי של נשים בישראל הוא בזכות לחתירה לאושר. נשים רבות מדי נאלצות לוותר על זוכתן לחתור לאושר בגלל החברה והסביבה שמגבילה אותן במונחים של מה מקובל ומה לא מקובל. כנס זה בא לפתוח צוהר לעולם אחר שיותר קל ליצור בו מרחב ציבורי בטוח, בעולם הדיגיטלי שמאפשר לפרוץ קירות ומאפשר שיוויון. הכלי פתוח לכולם בצורה שווה וצריך נצלו" אומרת שושן, "הריחוק הגיאוגרפי, החברתי והמנטלי מרחיק נשים ממקומות עם הזדמנויות. עולם הדיגיטל מדלג על פערים אלו ונותן פתרון למרחק בהרבה מובנים". 
שושן התייחסה גם לבחירות המניצופליות שיתקיימו בשנה בקרובה וקראה לנשים להתמודד בבחירות הקרובות- "ככל שתתמודדנה יותר נשים ככה יעלה מספר הנשים הנבחרות" היא אמרה ושיתפה כי ההחלטה להתמודד הייתה לא פשוטה עבורה כאישה, אמא ואזרחית פרטית. "להגיד שיש הנאה בלהתמודד- לא. כל מי שהשתתפה במערכת בחירות יודעת שזה תענוג לא פשוט ולעיתים אכזרי. אבל זה אתגר וזה נותן כח ויכולת לשנות. שינוי מתחיל במחשבה אבל הוא לא מתרחש אם הוא נשאר במחשבה. צאנה מביתכן והשתתפו בבחירות כפעילות ותייצגנה את כולם: החלשים החזקים הגברים והנשים. מצאו תנועה פוליטית שאתן מזדהות איתה". 
עשו לנו לייק לקבלת מיטב הכתבות והעדכונים ישירות לפייסבוק שלכם