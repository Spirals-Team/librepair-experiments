מדד המחירים לצרכן עלה במאי ב-0.1%; הסיגריות זינקו
מדד המחירים לצרכן עלה ב-0.1% בחודש מאי. כך דיווחה היום הלמ"ס. זאת לעומת צפי כלכלנים לעלייה של 0.3%-0.4% במדד.
עליות מחירים נרשמו במיוחד בסעיפים הבאים: הפירות הטריים (ב-6.0%), שונות (ב-3.2%), התרבות והבידור (ב-1.0%), אחזקת הדירה (ב-0.9%), הדיור (ב-0.3%) והבריאות (ב-0.3%).
ירידות מחירים בולטות נרשמו בירקות הטריים (ב-4.4%), התחבורה והתקשורת (ב-1.1%) והמזון (ב-0.2%).
מחירי הסיגריות זינקו ב-12.2% והחשמל לצריכה ביתית עלה ב-3.1%. מנגד, ירידות חדות נרשמו בדלק ושמנים לרכב (4.1%), ושירותי טלפון נייד (2.1%).
מתחילת השנה המדד עלה ב-0.5%, המדד ללא אנרגיה ב-0.7%, המדד ללא ירקות ופירות ב-0.3% והמדד ללא דיור ב-0.2%.
בשנים עשר החודשים האחרונים (מאי 2013 לעומת מאי 2012), עלו המדד הכללי והמדד ללא ירקות ופירות ב-0.9%, כל אחד.

עוד מציינים בלמ"ס כי מהשוואת העסקאות שבוצעו בחודשים מרס 2013 – אפריל 2013, לעומת העסקאות שבוצעו בחודשים פברואר 2013 – מארס 2013, נמצא כי מחירי הדירות ירדו ב-0.1% (נתון שאינו כלול במדד).